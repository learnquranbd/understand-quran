<div class="panel-group" id="accordion" role="tablist" aria-multiselectable="true"><div class="panel panel-default"><div class="panel-heading" role="tab" id="heading_2_154_0"><h4 class="panel-title"><a role="button" data-toggle="collapse" data-parent="#accordion" href="#collapse_2_154_0" aria-expanded="true" aria-controls="collapse_2_154_0"><i class="more-less fa fa-plus"></i>তাফসীর ইবনে কাসির</a></h4></div><div id="collapse_2_154_0" class="panel-collapse collapse" role="tabpanel" aria-labelledby="heading_2_154_0"><div class="panel-body"><div class="tafseer_content"><b> ধৈর্য ও সালাতের মর্যাদা </b><br />
<br />
অত্র আয়াতগুলোতে আল্লাহ রাব্বুল ‘আলামীন ‘শোকরের’ বর্ণনা শেষ করার পর ‘সবর’ বা ধৈর্যের বর্ণনা দিচ্ছেন। আর সাথে সাথেই সালাতের বর্ণনা দিয়ে এসব সৎ কাজকে মুক্তি লাভের মাধ্যম করে নেয়ার নির্দেশ দিচ্ছেন। এটা স্পষ্ট কথা যে, মানুষ যখন সুখে থাকে তখন সেটা হচ্ছে তার জন্য শোকরের সময়। আর যদি কষ্টে থাকে তাহলে তা হচ্ছে তার ধৈর্য ধারণের সময়। যেমন হাদীসে রয়েছেঃ<br />
<br />
"عجبًا للمؤمن. لا يقضي الله له قضاء إلا كان خيرًا له: إن أصابته سراء، فشكر، كان خيرًا له؛ وإن أصابته ضراء فصبر كان خيرًا له".<br />
<br />
‘মু’মিনের অবস্থান কতোই না উত্তম যে, প্রত্যেক কাজে তার জন্য মঙ্গলই নিহিত রয়েছে। সে শান্তি লাভ করলে কৃতজ্ঞতা প্রকাশ করে এবং এর ফলে সে প্রতিদান পেয়ে থাকে। আর সে কষ্ট পেলে ধৈর্যধারণ করে এবং এরও সে প্রতিদান পেয়ে থাকে। (হাদীসটি সহীহ। সহীহ মুসলিম ৪/৬৪/২২৯৫, মুসনাদে আহমাদ-৪/৩৩২/৩৩৩) অতঃপর মহান আল্লাহ অত্র আয়াতের মধ্যে এটারও বর্ণনা দিয়েছেন যে, বিপদে ধৈর্যধারণ করতে হবে এবং সেই বিপদ থেকে রক্ষা পাওয়ার মাধ্যম হচ্ছে ধৈর্য ও সালাত। যেমন এর পূর্বে বর্ণিত হয়েছেঃ ﴿وَ اسْتَعِیْنُوْا بِالصَّبْرِ وَ الصَّلٰوةِ١ؕ وَ اِنَّهَا لَكَبِیْرَةٌ اِلَّا عَلَى الْخٰشِعِیْنَ﴾<br />
<br />
‘তোমরা ধৈর্য ও সালাতের মাধ্যমে সাহায্য প্রার্থনা করো এবং নিশ্চয়ই এটা বিনয়ীদের ছাড়া অন্যদের ওপর কঠিন কাজ।’ (২ নং সূরা বাকারাহ, আয়াত নং ৪৫) ‘সবর’ দু’ প্রকার। প্রথম সাবর হচ্ছে নিষিদ্ধ ও পাপের কাজ ছেড়ে দেয়ার ওপর ‘সবর’। দ্বিতীয় হচ্ছে আনুগত্য ও সাওয়াবের কাজ করার ওপর ‘সবর’। এ প্রকার ‘সবর’ প্রথম ‘সবর’ হতে বড়। উল্লিখিত দুইটি ছাড়াও আরো এক প্রকারে ধৈর্য আছে, তা হচ্ছে বিপদ ও দুঃখের সময় ‘সবর’। (অতএব ‘সবর’ মোট তিন প্রকার। যথা- ১. পাপ ও মহান আল্লাহ্‌র নিষিদ্ধ কাজ বর্জন করার মাধ্যমে ধৈর্য ধারণ করা। ২. আনুগত্য মূলক কাজ বাস্তবায়ন করার ধৈর্য ধারণ করা। ৩. বিভিন্ন বিপদ-আপদে ধৈর্য ধারণ করা) এটা ওয়াজিব। যেমন অপরাধ ও পাপ হতে ক্ষমা প্রার্থনা করা ওয়াজিব।<br />
<br />
‘আবদুর রহমান (রহঃ) বলেন যে, জীবনের ওপর কঠিন হলেও, স্বভাব বিরুদ্ধ হলেও এবং মনে না চাইলেও ধৈর্যের সাথে মহান আল্লাহ্‌র আদেশ পালন করা হচ্ছে এক ধরনের ‘সবর।’ দ্বিতীয় ‘সবর’ হচ্ছে প্রকৃতির ও মনের চাহিদা মুতাবিক হলেও মহান আল্লাহ্‌র অসন্তুষ্টির কাজ হতে বিরত থাকা।<br />
<br />
﴿یُوَفَّى الصّٰبِرُوْنَ اَجْرَهُمْ بِغَیْرِ حِسَابٍ﴾ ধৈর্যশীলদেরকে অপরিমিত পুরস্কার দেয়া হবে। (৩৯ নং সূরা যুমার, আয়াত নং ১০)<br />
<br />
সা‘ঈদ ইবনে যুবাইর (রহঃ) বলেন যে, ‘সবর’ এর অর্থ হচ্ছে মহান আল্লাহ্‌র পক্ষ থেকে আগত বিপদের প্রতিদান মহান আল্লাহ্‌র নিকট পাওয়ার বিশ্বাস রেখে তার জন্য সাওয়াবের প্রার্থনা করা, প্রত্যেক ভয়, উদ্বেগ এবং কাঠিন্যের স্থলে ধৈর্যধারণ করা এবং সাওয়াবের আশায় এর প্রতি সন্তুষ্ট থাকা।<br />
<br />
যারা ধৈর্যধারণ করার গুণাগুণ অর্জন করেছে তারা হবে ঐ লোকদের দলভুক্ত যাদেরকে মহান আল্লাহ অভিনন্দন জানাবেন কিয়ামত দিবসে। (৩৩ নং সূরা আহযাব, আয়াত নং ৪৪) মহান আল্লাহ আমাদেরকে সেই তাওফীক দান করুন। (তাফসীর ইবনে আবি হাতিম ১/১৪৪)<br />
<br />
<b> শহীদ-গণের রয়েছে নি‘য়ামতপূর্ণ জীবন </b><br />
<br />
মহান আল্লাহ বলেনঃ ‘মহান আল্লাহ্‌র পথে শহীদ ব্যক্তিগণকে তোমরা মৃত বলোনা। বরং তাঁরা এমন জীবন লাভ করেছে যা তোমরা অনুধাবন করতে পারো না।’ তারা ‘বারযাখী’ জীবন অর্থাৎ মৃত্যু ও কিয়ামতের মধ্যবর্তী অবকাশ লাভ করেছে এবং সেখানে তাঁরা আহার্য পাচ্ছে। সহীহ মুসলিমে বর্ণিত আছেঃ<br />
<br />
"إن أرواح الشهداء في حواصل طير خضر تسرح في الجنة حيث شاءت ثم تأوي إلى قناديل مُعَلَّقة تحت العرش، فاطَّلع عليهم ربك اطِّلاعَة،فقال: ماذا تبغون؟ فقالوا: يا ربنا، وأيّ شيء نبغي، وقد أعطيتنا ما لم تعط أحدًا من خلقك؟ ثم عاد إليهم بمثل هذا، فلما رأوا أنهم لا يُتْرَكُون من أن يسألوا، قالوا: نريد أن تردنا إلى الدار الدنيا، فنقاتل في سبيلك، حتى نقتل فيك مرة أخرى؛ لما يرون من ثواب الشهادة -فيقول الرب جلّ جلاله: إني كتبتُ أنَّهم إليها لا يرجعون".<br />
<br />
‘শহীদগণের আত্মাগুলো সবুজ রঙের পাখিসমূহের দেহের ভিতর রয়েছে এবং তারা জান্নাতের মধ্যে যথেচ্ছা ঘুরে বেড়ায়, অতঃপর তারা ‘আরশের নীচে ঝুলন্ত বাসায় আশ্রয় গ্রহণ করেন। তাদের প্রভু তাদের দিকে তাকিয়ে জিজ্ঞেস করেনঃ ‘এখন তোমরা কি চাও?’ তারা উত্তরে বলেঃ ‘হে আমাদের প্রভু! আপনি তো আমাদের ঐ সব জিনিস দিয়েছেন যা অন্য কাউকেও দেননি। সুতরাং এখন আর আমাদের কোন জিনিসের প্রয়োজন হবে?’ তবুও পুনরায় একই প্রশ্ন করা হয়। যখন তারা দেখে যে, অব্যহতি হচ্ছে না, তখন তারা বলেঃ ‘হে আমাদের প্রভু! আমরা চাই যে, আপনি আমাদেরকে পুনরায় পৃথিবীতে পাঠিয়ে দিন। আমরা আপনার পথে আবার যুদ্ধ করে পুনরায় শাহাদাত বরণ করে আপনার নিকট ফিরে আসবো। এর ফলে আমরা শাহদাতের দ্বিগুণ মর্যাদা লাভ করবো।’ প্রবল প্রতাপান্বিত রাব্ব তখন বলেনঃ ‘এটা হতে পারে না। আমি তো এটা লিখেই দিয়েছি যে, কেউই মৃত্যুর পর আর দুনিয়ায় ফিরে যাবেনা।’ (মুসলিম ৩/১২১/১৫০২, জামি‘ তিরমিযী ৫/২১৫/৩০১১, সুনান ইবনে মাজাহ ২/৯৩৬/২৮০১, সুনান দারিমী ২/২৭১/২৪১০) ইমাম আহমাদ (রহঃ) বলেন,<br />
<br />
‘আবদুর রহমান ইবনে কা‘ব ইবনে মালিক (রহঃ) তার পিতা হতে বর্ণনা করেন, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
<br />
"نَسَمَةُ المؤمن طائر تَعْلَقُ في شجر الجنة، حتى يرجعه الله إلى جسده يوم يبعثه" (2) <br />
<br />
‘মু’মিনদের রুহ একটি পাখি যা জান্নাতের কাছে অবস্থান করে এবং কিয়ামতের দিন সে নিজের দেহে ফিরে আসবে। (হাদীস সহীহ। মুসনাদ আহমাদ ৩/৪৫৫, ৪৬০, মুওয়াত্তা ইমাম মালিক-১/৪৯/২৪০, সুনান নাসাঈ-৪/৪১৪/২০৭২, জামি‘ তিরমিযী ৪/১৫১/১৬৪১, সুনান ইবনে মাজাহ-২/১৪২৮/৪২৭১) এর দ্বারা জানা যাচ্ছে যে, প্রত্যেক মু’মিনদের আত্মা সেখানে জীবিত রয়েছে। কিন্তু শহীদগণের আত্মার এক বিশেষ সম্মান, মর্যাদা ও শ্রেষ্ঠত্ব রয়েছে।<br />
</div></div></div></div><div class="panel panel-default"><div class="panel-heading" role="tab" id="heading_2_154_1"><h4 class="panel-title"><a role="button" data-toggle="collapse" data-parent="#accordion" href="#collapse_2_154_1" aria-expanded="true" aria-controls="collapse_2_154_1"><i class="more-less fa fa-plus"></i>তাফসীর আবু বকর জাকারিয়া</a></h4></div><div id="collapse_2_154_1" class="panel-collapse collapse" role="tabpanel" aria-labelledby="heading_2_154_1"><div class="panel-body"><div class="tafseer_content"><p>আর আল্লাহ্‌র পথে যারা নিহত হয় তাদের কে মৃত বলো না, বরং তারা জীবিত [১]; কিন্তু তোমরা উপলব্ধি করতে পার না। <br /> <br />[১] প্রত্যেক মৃত ব্যক্তি আলমে-বরযখে বা কবরে বিশেষ ধরণের এক প্রকার হায়াত বা জীবন প্রাপ্ত হয় এবং সে জীবনে সংশ্লিষ্ট ব্যক্তি কবরের আযাব বা সওয়াব ভোগ করে থাকে। তবে সে জীবনের হাকীকত আমরা জানি না। যেসব লোক আল্লাহ্‌র রাস্তায় নিহত হন, তাদেরকে শহীদ বলা হয়। তাদের মৃত্যুকে অন্যান্যদের মৃত্যুর সমপর্যায়ভুক্ত মনে করতে নিষেধ করা হয়েছে। কেননা, মৃত্যুর পর প্রত্যেকেই বরযখের জীবন লাভ করে থাকে এবং সে জীবনের পুরস্কার অথবা শাস্তি ভোগ করতে থাকে। কিন্তু শহীদগণকে সে জীবনের অন্যান্য মৃতের তুলনায় একটা বিশেষ বৈশিষ্ট্যপূর্ণ মর্যাদা দান করা হয়। হাদীসে এসেছে, রাসূলুল্লাহ সাল্লাল্লাহু ‘আলাইহি ওয়া সাল্লাম বলেছেন, “শহীদগণের রূহ সবুজ পাখীর প্রতিস্থাপন করা হয়, ফলে তারা জান্নাতের যেখানে ইচ্ছা সেখানে ঘুরে বেড়াতে পারে। তারপর তারা আরশের নীচে অবস্থিত কিছু ঝাড়বাতির মধ্যে ঢুকে পড়ে। তখন তাদের রব তাদের প্রতি এক দৃষ্টি দিয়ে তাদেরকে জিজ্ঞেস করেন, তোমরা কি চাও? তারা বলে হে রব! আমরা কি চাইতে পারি? আমাদেরকে যা দিয়েছেন তা তো আপনি আপনার কোন সৃষ্টিকে দেন নি? তারপরও তাদের রব আবার তাদের প্রতি দৃষ্টি দিয়ে অনুরূপ প্রশ্ন করেন। যখন তারা বুঝল যে, তারা কিছু চাইতেই হবে, তখন তারা বলে, আমরা চাই আপনি আমাদেরকে দুনিয়ার জীবনে ফেরৎ পাঠান, যাতে আমরা পুনরায় আল্লাহ্‌র রাস্তায় জিহাদ করে শহীদ হতে পারি। শহীদগণের সাওয়াবের আধিক্য দেখেই তারা এ কথা বলবে- তখন তাদের মহান রব তাদের বলবেন, আমি এটা পূর্বে নির্ধারিত করে নিয়েছি যে, এখান থেকে আর ফেরার কোন সুযোগ নেই। &#34; [মুসলিম&#59; ১৮৮৭] <br /> <br />তবে সাধারণ নিয়মে শহীদদেরকে মৃতই ধরা হয় এবং তাদের পরিত্যক্ত সম্পত্তি ওয়ারিসগণের মধ্যে বন্টিত হয়, তাদের বিধবাগণ অন্যের সাথে পুনর্বিবাহ করতে পারে। যেহেতু বরযখের অবস্থা মানুষের সাধারণ পঞ্চেন্দ্রিয়ের মাধ্যমে অনুভব করা যায় না, সেহেতু কুরআনে শহীদের সে জীবন সম্পর্কে (لَاتَشْعُرُوْنَ) (তোমরা বুঝতে পার না) বলা হয়েছে। এর মর্মার্থ হলো এই যে, সে জীবন সম্পর্কে অনুভব করার মত অনুভূতি তোমাদের দেয়া হয়নি। এ আলোচনা থেকে একথা সুস্পষ্ট হলো যে, শহীদেরা পার্থিব জীবনের মত জীবিত নন। তাদেরকে জীবিত বলা হয়েছে এজন্য যে, আল্লাহ্ তা'আলা তাদেরকে বিশেষ এক জীবন বরযখে দিয়েছেন, যার হাকীকত বা বাস্তবতা সম্পর্কে আল্লাহ্‌ই ভাল জানেন। <br /></p></div></div></div></div><div class="panel panel-default"><div class="panel-heading" role="tab" id="heading_2_154_2"><h4 class="panel-title"><a role="button" data-toggle="collapse" data-parent="#accordion" href="#collapse_2_154_2" aria-expanded="true" aria-controls="collapse_2_154_2"><i class="more-less fa fa-plus"></i>তাফসীর ফাতহুল মাজীদ</a></h4></div><div id="collapse_2_154_2" class="panel-collapse collapse" role="tabpanel" aria-labelledby="heading_2_154_2"><div class="panel-body"><div class="tafseer_content"><b> ১৫৩ ও ১৫৪ নং আয়াতের তাফসীর: </b><br />
<br />
“কৃতজ্ঞতা প্রকাশের” নির্দেশের পর আল্লাহ তা‘আলা সবরের আলোচনা নিয়ে এসেছেন। আর সবর ও সালাতের মাধ্যমে সাহায্য কামনা করার নির্দেশনা দিচ্ছেন।<br />
<br />
একজন মু’মিন আল্লাহ তা‘আলা প্রদত্ত নেয়ামতের শুকরিয়া আদায় করবে আর বিপদ-আপদে ধৈর্য ধারণ করবে। তার উভয় অবস্থা কল্যাণকর।<br />
<br />
হাদীসে এসেছে রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেন: <br />
<br />
عَجَبًا لِأَمْرِ الْمُؤْمِنِ إِنَّ أَمْرَ الْمُؤْمِنِ كُلُّهُ خَيْرٌ إِنْ أَصَابَتْهُ سَرَّاءُ فَشَكَرَ كَانَ خَيْرًا لَهُ، وَإِنَّ أَصَابَتْهُ ضَرَّاءُ فَصَبَرَ كَانَ خَيْرًا لَهُ<br />
<br />
মু’মিনের সকল কাজ আশ্চর্যজনক। তাদের সকল বিষয় কল্যাণকর। যদি কোন কল্যাণ পায় তখন শুকরিয়া আদায় করে, এটা তার জন্য কল্যাণকর। আর যদি কোন মুসিবতে পতিত হয় তখন ধৈর্য ধারণ করে, এটাও তার জন্য কল্যাণকর। (সহীহ মুসলিম হা: ২২৯৫)<br />
<br />
<b> صَبر বা ধৈর্য তিন ধরনের। যথা: </b><br />
<br />
১. আল্লাহ তা‘আলার নির্দেশ পালনে ধৈর্য ধারণ করা।<br />
২. আল্লাহ তা‘আলার অবাধ্য কাজ থেকে নিজেকে বিরত রাখার মাধ্যমে ধৈর্য ধারণ করা।<br />
৩. ভাগ্যের ভাল-মন্দ বিষয়ে ধৈর্য ধারণ করা। (তাফসীর সা‘দী, পৃঃ ৫৬)<br />
<br />
নিশ্চয় আল্লাহ তা‘আলা তাঁর অনুগ্রহ, সহযোগিতা দিয়ে ধৈর্যশীলদের সাথে রয়েছেন।<br />
<br />
তারপর আল্লাহ তা‘আলা সংবাদ দিচ্ছেন যারা তাঁর পথে শহীদ হয় তারা মৃত নয় বরং তারা জীবিত, কিন্তু কিভাবে তা আল্লাহ তা‘আলা ছাড়া কেউ জানে না। অন্যত্র আল্লাহ তা‘আলা বলেন: <br />
<br />
(أَحْيَاءٌ عِنْدَ رَبِّهِمْ يُرْزَقُونَ فَرِحِينَ بِمَا آتَاهُمُ اللّٰهُ مِنْ فَضْلِهِ) <br />
<br />
“তারা জীবিত, তারা তাদের প্রতিপালক হতে জীবিকা প্রাপ্ত হয়। আল্লাহ তাদেরকে স্বীয় অনুগ্রহ হতে যা দান করেছেন, তাতেই তারা পরিতুষ্ট।”(সূরা আলি-ইমরান ৩:১৬৯-১৭০)<br />
<br />
হাদীসে এসেছে রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেন: নিশ্চয়ই শহীদের আত্মাসমূহ জান্নাতে সবুজ পাখির মাঝে বিরাজমান আছে। তারা জান্নাতের নদীনালায় ঘুরে বেড়ায়, জান্নাতের ফলমূল খায় এবং আরশের সাথে ঝুলন্ত বাসায় ফিরে আসে। (সহীহ বুখারী হা: ২৯৭২, ২৮১৭)<br />
<br />
<b> আয়াত থেকে শিক্ষণীয় বিষয়: </b><br />
<br />
১. ধৈর্য ধারণের ফযীলত জানলাম। সচ্ছল-অসচ্ছল সর্বাবস্থায় একমাত্র আল্লাহ তা‘আলার কাছে সাহায্য চাইতে হবে।<br />
২. সাধারণ মু’মিনদের চেয়ে যারা আল্লাহ তা‘আলার পথে শাহাদাত বরণ করে তাদের ফযীলত অনেক বেশি।<br />
৩. আল্লাহ তা‘আলা সৎ বান্দাদেরকে সাহায্য সহযোগিতার মাধ্যমে সর্বদাই তাদের সাথে থাকেন।<br />
</div></div></div></div><div class="panel panel-default"><div class="panel-heading" role="tab" id="heading_2_154_3"><h4 class="panel-title"><a role="button" data-toggle="collapse" data-parent="#accordion" href="#collapse_2_154_3" aria-expanded="true" aria-controls="collapse_2_154_3"><i class="more-less fa fa-plus"></i>আহসানুল বায়ান</a></h4></div><div id="collapse_2_154_3" class="panel-collapse collapse" role="tabpanel" aria-labelledby="heading_2_154_3"><div class="panel-body"><div class="tafseer_content"><p>যারা আল্লাহর পথে মৃত্যুবরণ করে, তাদেরকে মৃত বলো না,[১] বরং তারা জীবিত; কিন্তু তা তোমরা উপলব্ধি করতে পার না। <br /> <br />[১] শহীদদেরকে মৃত না বলা তাঁদের শ্রদ্ধা ও সম্মানের জন্য। পক্ষান্তরে তাঁদের সে জীবন বারযাখের জীবন যা আমাদের অনুভূতি ও উপলব্ধির অনেক ঊর্ধ্বে। এই বারযাখী জীবন মর্যাদার স্তর অনুযায়ী আম্বিয়া, মু'মিনগণ এমন কি কাফেররাও লাভ করবে। শহীদদের আত্মা এবং কোন কোন বর্ণনায় এসেছে, মু'মিনদের আত্মাও একটি পাখীর মধ্যে বা বুকে অবস্থান করে জান্নাতে যেখানে ইচ্ছা বিচরণ করবে। <em>(ইবনে কাসীর, দ্রষ্টব্যঃ আলে-ইমরান ১৬৯ আয়াত)</em> <br /></p></div></div></div></div><div class="panel panel-default"><div class="panel-heading" role="tab" id="heading_2_154_4"><h4 class="panel-title"><a role="button" data-toggle="collapse" data-parent="#accordion" href="#collapse_2_154_4" aria-expanded="true" aria-controls="collapse_2_154_4"><i class="more-less fa fa-plus"></i>আল-বায়ান ফাউন্ডেশন</a></h4></div><div id="collapse_2_154_4" class="panel-collapse collapse" role="tabpanel" aria-labelledby="heading_2_154_4"><div class="panel-body"><div class="tafseer_content"><p>যারা আল্লাহর রাস্তায় নিহত হয়, তাদেরকে মৃত বলো না। বরং তারা জীবিত; কিন্তু তোমরা অনুভব করতে পার না।</p></div></div></div></div><div class="panel panel-default"><div class="panel-heading" role="tab" id="heading_2_154_5"><h4 class="panel-title"><a role="button" data-toggle="collapse" data-parent="#accordion" href="#collapse_2_154_5" aria-expanded="true" aria-controls="collapse_2_154_5"><i class="more-less fa fa-plus"></i>মুহিউদ্দীন খান</a></h4></div><div id="collapse_2_154_5" class="panel-collapse collapse" role="tabpanel" aria-labelledby="heading_2_154_5"><div class="panel-body"><div class="tafseer_content"><p>আর যারা আল্লাহর রাস্তায় নিহত হয়, তাদের মৃত বলো না। বরং তারা জীবিত, কিন্তু তোমরা তা বুঝ না।</p></div></div></div></div><div class="panel panel-default"><div class="panel-heading" role="tab" id="heading_2_154_6"><h4 class="panel-title"><a role="button" data-toggle="collapse" data-parent="#accordion" href="#collapse_2_154_6" aria-expanded="true" aria-controls="collapse_2_154_6"><i class="more-less fa fa-plus"></i>জহুরুল হক</a></h4></div><div id="collapse_2_154_6" class="panel-collapse collapse" role="tabpanel" aria-labelledby="heading_2_154_6"><div class="panel-body"><div class="tafseer_content"><p>আর যারা আল্লাহ্‌র পথে নিহত হয় তাদের বলো না -- “মৃত,” বরং জীবন্ত, যদিও তোমরা বুঝতে পারছ না।</p></div></div></div></div></div>