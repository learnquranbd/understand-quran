<div class="panel-group" id="accordion" role="tablist" aria-multiselectable="true"><div class="panel panel-default"><div class="panel-heading" role="tab" id="heading_2_275_0"><h4 class="panel-title"><a role="button" data-toggle="collapse" data-parent="#accordion" href="#collapse_2_275_0" aria-expanded="true" aria-controls="collapse_2_275_0"><i class="more-less fa fa-plus"></i>তাফসীর ইবনে কাসির</a></h4></div><div id="collapse_2_275_0" class="panel-collapse collapse" role="tabpanel" aria-labelledby="heading_2_275_0"><div class="panel-body"><div class="tafseer_content"><b> সুদের সাথে জড়িতদের শাস্তিদান প্রসঙ্গ </b><br />
<br />
এর পূর্বে ঐ লোকদের বর্ণনা দেয়া হয়েছে যারা সৎ, দাতা, যাকাত প্রদানকারী, অভাবগ্রস্ত ও আত্মীয়-স্বজনের দেখাশুনাকারী এবং সদা-সর্বদা তাদের উপকার সাধনকারী। এবার ঐসব লোকের বর্ণনা দেয়া হচ্ছে যারা সুদ খায়, দুনিয়া লোভী, অত্যাচারী এবং অপরের মাল অন্যায়ভাবে ভক্ষণকারী। এখানে আল্লাহ্‌ সুবহানাহু ওয়া তা‘আলা ঐ সব লোকদের বর্ণনা দিচ্ছেন যাদরকে কিয়ামত দিবসে কবর থেকে পুর্নজীবন দিয়ে উত্থিত করা হবে এবং বিচারের জন্য সমবেত করা হবে। তিনি বলেনঃ ‘যারা সুদ ভক্ষণ করে তারা শায়তানের স্পর্শে মোহাভিভূত ব্যক্তির ন্যায় কিয়ামত দিবসে দণ্ডায়মান হবে; এর কারণ এই যে, তারা বলেঃ ব্যবসা সুদের অনুরূপ বৈ তা নয়। ঐ সুদখোর লোকেরা তাদের কবর থেকে অজ্ঞান অথবা পাগলের মতো দিকভ্রান্ত হয়ে উত্থিত হবে। ইবনু ‘আব্বাস (রাঃ) বলেনঃ যারা সুদ ভক্ষণ করে তাদেরকে কিয়ামত দিবসে শৃঙ্খলিত বন্দী হিসেবে কবর থেকে তোলা হবে। (তাফসীর তাবারী-৬/৯) ইবনু আবী হাতিম (রহঃ) ’ও এটা বর্ণনা করেছেন এবং বলেছেন যে, ‘আউফ ইবনু মালিক (রহঃ) , সা‘ঈদ ইবনু যুবাইর (রহঃ) , সুদ্দী (রহঃ) , বারী ‘ ইবনু আনাস (রহঃ) , কাতাদাহ (রহঃ) এবং মুকাতিল ইবনু হাইয়্যান (রহঃ) অনুরূপ তাফসীর করেছেন। (তাফসীর ইবনু আবী হাতিম ৩/১১৩০, ১১৩১) <br />
<br />
ইবনু ‘আব্বাস (রাঃ) এবং ‘আবদুল্লাহ ইবনু মাস‘উদ (রাঃ) থেকে منالمس এরপর يومالقيامة শব্দটি এসেছে। অর্থাৎ তারা দাড়াতে সক্ষম হবে না। (তাফসীর ইবনু আবী হাতিম) <br />
<br />
ইবনু জারীর (রহঃ)  ‘আবদুল্লাহ ইবনু ‘আব্বাস (রাঃ) -এর একটি সূত্র উল্লেখ করে বলেন যে, কিয়ামতের দিন সুদখোরকে বলা হবে তোমার অস্ত্র ধারণ করো এবং তোমাদের প্রতিপালকের সাথে যুদ্ধের জন্য প্রস্তুতি গ্রহণ করো। অতঃপর তিনি এই আয়াতটি পাঠ করেন। (তাফসীর তাবারী -৬/৯/৬২৪১) <br />
<br />
আবূ হুরায়রাহ্ (রাঃ) থেকে বর্ণিত আছে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেনঃ <br />
<br />
أَتَيْتُ لَيْلَةَ أُسْرِيَ بِي عَلَى قَوْمٍ بُطُونُهُمْ كَالْبُيُوتِ فِيهَا الْحَيَّاتُ تُرَى مِنْ خَارِجِ بُطُونِهِمْ. فَقُلْتُ: مَنْ هَؤُلَاءِ يَا جِبْرِيلُ؟ قَالَ: هَؤُلَاءِ أَكَلَةُ الرِّبَا.<br />
<br />
 ‘মি‘রাজের রাতে একটি সম্প্রদায়ের নিকট পৌঁছি যাদের পেটগুলো বড় বড় ঘরের মতো, যার ভিতরে অনেকগুলো সাপ। যা পেটের বাহির থেকেই প্রত্যক্ষ করা যাচ্ছিলো। আমি বললাম, হে জিবরাঈল (আঃ) -এরা কারা? তিনি বললেন, এরা হলো সুদখোর। (সনদ য‘ঈফ। সুনান ইবনু মাজাহ-২/৭৬৩/২২৭৩, মুসনাদ আহমাদ -২/৩৫৩, ৩৬৩) <br />
<br />
ইমাম বুখারী (রহঃ) সামুরাহ ইবনু জুনদুব (রাঃ) থেকে একটি দীর্ঘ হাদীস বর্ণনা করেন যা রাসূলুল্লাহ (সাল্লাল্লাহু ‘আলাইহি ওয়া সাল্লাম) -কে স্বপ্নে দেখানো হয়েছিলো। রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ<br />
<br />
فَأَتَيْنَا عَلَى نَهْرٍ-حَسِبْتُ أَنَّهُ كَانَ يَقُولُ: أَحْمَرُ مِثْلُ الدَّمِ -وَإِذَا فِي النَّهْرِ رَجُلٌ سَابِحٌ يَسْبَحُ وَإِذَا عَلَى شَطِّ النَّهْرِ رَجُلٌ قَدْ جَمَعَ عِنْدَهُ حِجَارَةً كَثِيرَةً وَإِذَا ذَلِكَ السَّابِحُ يَسْبَحُ، [مَا يَسْبَحُ] ثُمَّ يَأْتِي ذَلِكَ الَّذِي قَدْ جَمَعَ الْحِجَارَةَ عِنْدَهُ فَيَفْغَرُ لَهُ فَاهُ فَيُلْقِمُهُ حَجَرًا وَذَكَرَ فِي تَفْسِيرِهِ: أَنَّهُ آكِلُ الرِّبَا.<br />
<br />
 ‘যখন আমি লাল রঙ বিশিষ্ট একটি নদীতে পৌঁছি যার পানি রক্তের মতো লাল ছিলো, তখন আমি দেখি যে, এক লোক অতি কষ্টে নদীর তীরে আসছে। কিন্তু তীরে একজন ফিরিশতা বহু পাথর জমা করে বসে আছেন এবং তাঁর পাশে আরো একজন ফিরিশতা রয়েছেন। নদীতে থাকা লোকটি সাতরে তীরের কাছে আসার সাথে সাথে একজন ফিরিশতা তার মুখ হা করে ধরছেন এবং অপর ফিরিশতা তার মুখে পাথর ভরে দিচ্ছেন। তখন সে ওখানে থেকে পলায়ন করছে। অতঃপর পুনরায় এরূপই হচ্ছে। আমি জিজ্ঞেস করে জানতে পারি যে, তার শাস্তির কারণ এই যে, সে সুদ খেতো। (সহীহুল বুখারী-১২/৪৫৭/৭০৪৭, মুসনাদ আহমাদ -৫/৮, ১০। ফাতহুল বারী  ৩/২৯৫) <br />
মহান আল্লাহ্‌ বলেনঃ  ﴿ذٰلِكَ بِاَنَّهُمْ قَالُوْۤا اِنَّمَا الْبَیْعُ مِثْلُ الرِّبٰوا١ۘ وَ اَحَلَّ اللّٰهُ الْبَیْعَ وَ حَرَّمَ الرِّبٰوا﴾<br />
‘এর কারণ এই যে, তারা বলে, ব্যবসা সুদের অনুরূপ; অথচ মহান আল্লাহ্‌ ব্যবসাকে হালাল করেছেন এবং সুদকে হারাম করেছেন।’ এটা মনে রাখার বিষয় যে, তারা যেন সুদকে ক্রয়-বিক্রয়ের ওপর অনুমান করে সুদ লেনদেন করতো এমনটি নয়, কেননা মুশরিকরা পূর্ব হতে ক্রয়-বিক্রয়কেও শারী‘আত সম্মত বলতো না। তাদেরকে উত্তর দেয়া হচ্ছে যে, মহান আল্লাহ্‌র নির্দেশ অনুযায়ী ঐ বৈধতা ও অবৈধতা সাব্যস্ত হয়েছে। এটাও সম্ভাবনা রয়েছে যে, এটা কাফিরদেরই উক্তি। তাহলে সুক্ষ্মতার সাথে একটি উত্তরও হয়ে যাচ্ছে যে, মহান আল্লাহ্‌ একটিকে হারাম করেছেন এবং অপরটিকে হালাল করেছেন এই জ্ঞান থাকা সত্ত্বেও প্রতিবাদ কিসের?’ সর্বজ্ঞাতা ও মহাবিজ্ঞানময় মহান আল্লাহ্‌র নির্দেশের ওপর প্রতিবাদ উত্থাপন করার তোমরা কে? তাঁর কাজের বিচার বিশ্লেষণ করার কার অধিকার রয়েছে? সমস্ত কাজের মূল তত্ত্ব তাঁরই জানা রয়েছে। তার বান্দাদের জন্য প্রকৃত উপকার কোন জিনিসে রয়েছে এবং প্রকৃত ক্ষতি কোন বস্তুতে রয়েছে সেটা তো তিনিই ভালো জানেন। তিনি উপকারী বস্তু হালাল করেন এবং ক্ষতিকর বস্তু হারাম করেন। মা তার দুগ্ধপায়ী শিশুর ওপর ততো করুণাময়ী হতে পারে না যতোটা করুণাময় মহান আল্লাহ্‌ তাঁর বান্দাদের ওপর। তিনি যা হতে নিষেধ করেন তার মধ্যে মঙ্গল নিহিত রয়েছে এবং যা করতে আদেশ করেন তার মধ্যেও মঙ্গল রয়েছে। <br />
<br />
অতঃপর বলা হচ্ছে, ‘মহান আল্লাহ্‌র উপদেশ শ্রবণের পর যে ব্যক্তি সুদ গ্রহণ করা হতে বিরত থাকে তার পূর্বের সমস্ত পাপ ক্ষমা করে দেয়া হবে। যেমন অন্য জায়গায় মহান আল্লাহ্‌ বলেনঃ<br />
﴿عَفَا اللّٰهُ عَمَّا سَلَفَ﴾<br />
<br />
 ‘সেই অতীত ত্রুটি মহান আল্লাহ্‌ ক্ষমা করে দিয়েছেন।’ (৫নং সূরাহ্ আল মায়িদাহ, আয়াত নং ৯৫) রাসূলুল্লাহ (সাল্লাল্লাহু ‘আলাইহি ওয়া সাল্লাম) যেমন মাক্কা বিজয়ের দিন বলেছিলেনঃ<br />
<br />
وَكُلُّ رِبًا فِي الْجَاهِلِيَّةِ مَوْضُوعٌ تَحْتَ قَدَمَيْ هَاتَيْنِ، وَأَوَّلُ رِبًا أَضَعُ رِبَا الْعَبَّاسِ.<br />
<br />
 ‘অজ্ঞতাপূর্ণ যুগে সমস্ত সুদ আমার পদদ্বয়ের নীচে ধ্বংস হয়ে গেলো। সর্বপ্রথম সুদ যা আমি মিটিয়ে দিচ্ছি তা হচ্ছে ‘আব্বাস (রাঃ) -এর সুদ।’ (সহীহ মুসলিম-২/১৪৭/৮৮৬, সুনান আবূ দাঊদ-২/১৮২/১৯০৫, সুনান ইবনু মাজাহ-২/১০২২/৩০৭৪, মুসনাদ আহমাদ -৫/৭৩) সুতরাং অন্ধকার যুগের যেসব সুদ গ্রহণ করা হয়েছিলো সেগুলো ফিরিয়ে দেয়ার নির্দেশ দেয়া হয়নি। বরং যা অতীত হয়ে গিয়েছে সে গুলো তিনি ক্ষমা করেছেন। এই জন্যই মহান আল্লাহ্‌ বলেনঃ  ﴿فَلَه مَا سَلَفَ وَ اَمْرُهۤ اِلَى  সুতরাং যা অতীত হয়েছে তার কৃতকর্ম মহান আল্লাহ্‌র ওপর নির্ভর।’ অন্য একটি বর্ণনায় রয়েছে যে, উম্মু মুহাব্বাহ যিনি যায়দ ইবনু আরকাম (রাঃ) -এর উম্মু ওয়ালাদ (ক্রীতদাসীর সাথে মনিবের সহবাসের ফলে সন্তান জন্মলাভ করলে উক্ত ক্রীতদাসীকে উম্মু ওয়ালাদ বলা হয়) ছিলেন, তিনি ‘আয়িশাহ্ (রাঃ) -কে বললেন, হে উম্মুল মু’মিনীন! আপনি কি যায়দ ইবনু আরকাম (রাঃ) -কে চিনেন? তিনি বলেন হ্যাঁ। তখন উম্মু মুহাব্বাহ বলেন ঐ যায়দ ইবনু আরকাম (রাঃ) -এর নিকট আমি আট শো’তে একটি গোলাম বিক্রি করি এই শর্তে যে, আতা আসলে সে টাকা পরিশোধ করবে। এরপর তার নগদ টাকার প্রয়োজন হয় এবং নির্ধারিত সময়ের পূর্বেই সে ঐ গোলামটি বিক্রি করতে প্রস্তুত হয়ে যায়। ফলে আমি তা ছ'শোতে ক্রয় করে নেই। উত্তরে ‘আয়িশাহ্ (রাঃ)  বলেন, তুমি এবং সে উভয়েই একটি অন্যায় কাজ করেছো। কেননা এটা সম্পূর্ণ শারী‘আত বিরোধী কাজ। যাও যায়দ ইবনু আরকাম (রাঃ) -কে বলো যে, যদি সে তাওবাহ না করে তাহলে তার জিহাদের পুণ্য সম্পূর্ণ বিনষ্ট হয়ে যাবে, যে জিহাদ সে নবী (সাল্লাল্লাহু ‘আলাইহি ওয়া সাল্লাম) -এর সাথে করেছে। উম্মু মুহাব্বাহ বলেন, আমি বললাম , যে দু’শো আমি তার কাছে পাবো তা যদি ছেড়ে দেই এবং ছয়শ’ আদায় করে নেই তাহলে আমি আটশোই পেয়ে যাবো। তখন ‘আয়িশাহ্ (রাঃ)  বলেন, ‘এতে কোন দোষ নেই।’ অতঃপর তিনি ﴿فَمَنْ جَاءَهُ مَوْعِظَةٌ مِنْ رَبِّهِ فَانْتَهَى فَلَهُ مَا سَلَفَ﴾ এই আয়াতটি (২নং সূরাহ আল বাকারা, আয়াত-২৭৫) পড়ে শোনান। (সুনান বায়হাক্বী-৫/৩৩০, ৩৩১, তাবাকাতু ইবনু সা‘ঈদ-৮/৪৮৭, মুসান্নাফ ‘আব্দুর রায্যাক-৮/১৮৪, ১৮৫, সুনান দারাকুতনী-২/৩১১, নাসবুর রায়াহ-৪/১৬,) <br />
<br />
অতঃপর মহান আল্লাহ্‌ বলেনঃ  ﴿وَ مَنْ عَادَ فَاُولٰٓىِٕكَ اَصْحٰبُ النَّارِ١ۚ هُمْ فِیْهَا خٰلِدُوْنَ﴾ সুদের নিষিদ্ধতা তার কর্ণকূহরে প্রবেশ করার পরেও যদি সে সুদ গ্রহণ পরিত্যাগ না করে তাহলে সে শাস্তি পাওয়ার যোগ্য। চিরকাল সে জাহান্নামে অবস্থান করবে।’ ইমাম আবূ দাঊদ (রহঃ) জাবির (রাঃ) থেকে বর্ণনা করেন, যখন ‘যারা সুদ ভক্ষণ করে তারা শায়তানের স্পর্শে মোহাভিভূত ব্যক্তির অনুরূপ কিয়ামত দিবসে দণ্ডায়মান হবে’ নাযিল হয়, তখন রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেনঃ   مَنْ لَمْ يَذْرِ الْمُخَابَرَةَ، فَلْيَأْذَنْ بِحَرْبٍ مِنَ اللهِ وَرَسُوْلِهِ.<br />
<br />
‘যে ব্যক্তি এখন সুদ পরিত্যাগ করলো না, সে যেন মহান আল্লাহ্‌ ও তাঁর রাসূলের সাথে যুদ্ধ করার জন্য প্রস্তুত হয়ে যায়। (হাদীসটি য‘ঈফ। সুনান আবূ দাঊদ-৩/১৬২/৩৪০৬, মুসতাদরাক হাকিম-২/২৮৫, ২৮৬, সুনান বায়হাক্বী-৩/১২৮, হিলইয়াতুল আওলিয়া-৯/২৩৬, সিলসিলাতুয য‘ঈফাহ-৯৯০) <br />
<br />
مُخَابِرَة শব্দের অর্থ এই যে, এক ব্যক্তি অন্য ব্যক্তির ভূমিতে শস্যের বীজ বপন করলো এবং চুক্তি করলো ভূমির এই অংশে যা উৎপন্ন হবে তা আমার এবং অবশিষ্ট তোমার।’ هُزَابَنَة শব্দের অর্থ এই যে, একটি লোক অপর একটি লোককে বলেঃ ‘তোমার এই গাছের যা খেজুর রয়েছে তা আমার এবং এর বিনিময়ে আমি তোমাকে এই পরিমাণ খেজুর প্রদান করবো। ” مُحَاقَلَة শব্দের অর্থ হচ্ছে এই যে, এক ব্যক্তি অপর একটি ব্যক্তিকে বলেঃ ‘তোমার শস্যক্ষেতে যে শস্য রয়েছে তা আমি ক্রয় করছি এবং তার বিনিময়ে আমার নিকট হতে কিছু শস্য তোমাকে প্রদান করছি।’ ক্রয়-বিক্রয়ের এই পদ্ধতিগুলো শারী‘আতে নিষিদ্ধ ঘোষণা করা হয়েছে যেন সুদের মূল কর্তিত হয়। এগুলো নিষিদ্ধ হওয়ার কারণ বর্ণনায় ‘আলিমগণের মধ্যে মতবিরোধ দেখা দিয়েছে। কেউ বলেছেন এক রকম এবং কেউ বলেছেন অন্য রকম। আমীরুল মু’মিনীন দ্বিতীয় খালীফা ‘উমার ইবনুল খাত্তাব (রাঃ) -এর একটি বক্তব্য এখানে তুলে ধরা প্রয়োজন মনে করছি। তিনি বলেছেনঃ আমার খুবই আশা ছিলো যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) তিনটি বিষয় আমাদের কাছে পরিস্কারভাবে জানিয়ে দিবেন যাতে ঐ বিষয়সমূহে আমরা সিদ্ধান্ত নিতে পারি। তা হলো- (১) দাদার উত্তরাধিকার, (নাতী-নাতনীদের সম্পদ থেকে দাদার অংশ) (২) ‘কালালাহ’দের (যে মৃত ব্যক্তি সন্তান অথবা মাতাপিতা রেখে যায়নি তাকে কালালাহ বলা হয়) উত্তরাধিকার এবং (৩) বিভিন্ন সুদের ফায়সালা সংক্রান্ত বিষয়। (সহীহুল বুখারী- ১০/৪৮/হা ৫৫৮৮, ফাতহুল বারী -১০/৪৮, সহীহ মুসলিম-৪/৩২/ পৃষ্ঠা-২৩২২, সুনান আবূ দাউদ-৩/৩২৪/হা৩৬৬৯) <br />
<br />
‘উমার (রাঃ) ঐ সমস্ত লেনদেনের কথা উল্লেখ করতে চেয়েছেন যে বিষয়ে পরিস্কারভাবে বলা হয়নি যে, তা সুদ বলে গণ্য হবে, কি হবে না। শারী‘আত বর্ণনা করছে, যে বিষয়টি নিষিদ্ধ করা হয়েছে তার সাথে যদি হালাল কোন কিছু যোগ করা হয় তাহলে তাও নিষিদ্ধ বা হারাম বলে গণ্য হবে। কারণ হারাম কাজের সাথে মিশ্রিত হওয়ার ফলে হালাল জিনিসও আর হালাল থাকে না। অনুরূপভাবে কোন কিছু করার জন্য যদি বাধ্য-বাধ্যকতা থাকে এবং ঐ কাজের সাথে যদি কোন কিছু যোগ করা ছাড়া সম্পূর্ণ করা না যায় তাহলে ঐ জিনিসটিও বাধ্য-বাধকতার আওতায় আসবে। <br />
সহীহুল বুখারী ও সহীহ মুসলিমে রয়েছে, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
<br />
إِنَّ الْحَلَالَ بَيِّنٌ وَإِنَّ الْحَرَامَ بَيِّنٌ وَبَيْنَ ذَلِكَ أُمُورٌ مُشْتَبِهَاتٌ فَمَنِ اتَّقَى الشُّبَهَاتِ اسْتَبْرَأَ لِدِينِهِ وَعِرْضِهِ وَمَنْ وَقَعَ فِي الشُّبَهَاتِ وَقَعَ فِي الْحَرَامِ كَالرَّاعِي يَرْعَى حَوْلَ الْحِمَى يُوشِكُ أَنْ يَرْتَعَ فِيْهِ.<br />
<br />
 ‘হালাল স্পষ্ট ও হারামও স্পষ্ট। কিন্তু এর মধ্যে কতোগুলো জিনিস সন্দেহযুক্ত রয়েছে। এগুলো হতে দূরে অবস্থানকারীগণ নিজেদের ধর্ম ও সম্মান বাঁচালো। ঐ সন্দেহযুক্ত জিনিসগুলোর মধ্যে পতিত ব্যক্তিরাই হচ্ছে হারামের মধ্যে পতিত ব্যক্তি। যেমন কোন রাখাল কোন এক ব্যক্তির রক্ষিত চারণ ভূমির আশ-পাশে তার পশুপাল চরিয়ে থাকে। সেখানে এই সম্ভাবনাও রয়েছে যে, ঐ পশুপাল ঐ ব্যক্তির চারণ ভূমিতে ঢুকে পড়বে।’ (সহীহুল বুখারী-১/১৫৩/হা-৫২, ফাতহুল বারী -১/১৫৩, সহীহ মুসলিম-৩/১২১৯/হা-১০৭, সুনান আবূ দাউদ-৩/২৪৩/২৩৩০, জামি‘ তিরমিযী-৩/৫১১/হা১২০৫, সুনান নাসাঈ -৭/২০৭৭/৪৪৬৫, সুনান ইবনু মাজাহ-২/১৩১৮/৩৯৮৪, মুসনাদ আহমাদ -৪/২৬৭) <br />
সুনানে হাসান ইবনু ‘আলী (রাঃ) থেকে বর্ণিত, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ   دَعْ مَا يُرِيبُكَ إِلَى مَا لَا يُرِيبُكَ.<br />
<br />
‘যে জিনিস তোমাকে সন্দেহের মধ্যে নিক্ষেপ করে তা ছেড়ে দাও এবং যা পবিত্র তা গ্রহণ করো। (সহীহুল বুখারী-৪/৩৪১, তিরমিযী-৪/৫৭৬/২৫১৮, সুনান নাসাঈ -৮/৭৩২/৫৭২৮) অন্য হাদীসে আছেঃ  الْإِثْمُ مَا حَاكَ فِي الْقَلْبِ وَتَرَدَّدَتْ فِيهِ النَّفْسُ، وَكَرِهْتَ أَنْ يَطَّلِعَ عَلَيْهِ النَّاسُ.<br />
<br />
‘পাপ সেটাই, যা অন্তরে খটকা দেয়, মনে সন্দেহের উদ্রেক করে এবং যা জনগণের মধ্যে জানাজানি হওয়াটা তুমি পছন্দ করো না।’ (সহীহুল মুসলিম-৪/১৪/পৃষ্ঠা-১৯৮০, জামি‘ তিরমিযী- ৪/৫১৫/হা২৩৮৯, মুসনাদ আহমাদ -৪/১৮২) অন্য একটি বর্ণনায় রয়েছেঃ <br />
اسْتَفْتِ قَلْبَكَ، وَإِنْ أَفْتَاكَ النَّاسُ وَأَفْتَوْكَ.<br />
<br />
‘তোমার মনকে ফাতাওয়া জিজ্ঞেস করো, যদিও মানুষ অন্য ফাতাওয়া প্রদান করে।’ (হাদীসটি হাসান। সুনান দারিমী-২/৩১৯/২৫৩৩, মুসনাদ আহমাদ -৪/২২৮, তারিখুল কাবীর-১/১৪৫) <br />
<br />
‘উমার (রাঃ) বলতেনঃ ‘বড়ই আফসোস যে, আমি সুদের তাফসীর পূর্ণভাবে অনুধাবন করতে পারিনি এমতাবস্থায় রাসূলুল্লাহ (সাল্লাল্লাহু ‘আলাইহি ওয়া সাল্লাম) দুনিয়া হতে বিদায় গ্রহণ করলেন। হে জনমণ্ডলী! তোমরা সুদ গ্রহণ পরিত্যাগ করো এবং প্রত্যেকে ঐ জিনিস পরিত্যাগ করো যার মধ্যে সামান্যতম সন্দেহ রয়েছে। (সনদ মুনকাতি‘। মুসনাদ আহমাদ -১/৩৬, সুনান ইবনু মাজাহ-২/৭৬৩/হা-২২৭৬) <br />
<br />
একটি হাদীসে রয়েছে যেঃ الرِّبَا ثَلَاثَةٌ وَسَبْعُونَ بَابًا ‘সুদের তিয়াত্তরটি পাপ রয়েছে।’ (হাদীসটি সহীহ। সুনান ইবনু মাজাহ-২/৭৬৩/২২৭৫) ইমাম হাকিম (রহঃ) একটু বৃদ্ধি করে বর্ণনা করেছেন যে,  أَيْسَرُهَا أَنْ يَنْكِحَ الرَّجُلُ أُمَّهُ، وَإِنَّ أَرْبَى الرِّبَا عِرْضُ الرَّجُلِ الْمُسْلِمِ.<br />
<br />
‘সবচেয়ে হালকা পাপ হচ্ছে মায়ের সাথে ব্যভিচার করা। সবচেয়ে বড় সুদ হচ্ছে মুসলিম ব্যক্তির সম্মান নষ্ট করা।’ (হাদীসটি সহীহ। মুসতাদরাক হাকিম২/৩৭) আবূ হুরায়রাহ্ (রাঃ) থেকে বর্ণিত। রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
الرِّبَا سَبْعُوْنَ حُوبًا أَيْسَرُهَا أَنْ يَنْكِحَ الرَّجُلُ أُمَّهُ.<br />
<br />
 ‘সুদের সত্তরটি পাপ রয়েছে।’ ‘সবচেয়ে হালকা পাপ হচ্ছে মায়ের সাথে ব্যভিচার করা।’ (হাদীসটি সহীহ। সুনান ইবনু মাজাহ-২/৭৬১/২২৭৪) আবূ হুরায়রাহ্ (রাঃ) থেকে বর্ণিত। রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ<br />
<br />
يَأْتِي عَلَى النَّاسِ زَمَانٌ يَأْكُلُونَ فِيْهِ الرِّبَا قَالَ: قِيلَ لَهُ: النَّاسُ كُلُّهُمْ؟ قَالَ: مَنْ لَمْ يَأْكُلْهُ مِنْهُمْ نَالَهُ مِنْ غُبَارِهِ.<br />
<br />
‘এমন যুগ আসবে যে, মানুষ সুদ গ্রহণ করবে।’ সাহাবীগণ জিজ্ঞেস করেনঃ ‘সবাই কি সুদ গ্রহণ করবে? তিনি উত্তরে বলেনঃ ‘যে গ্রহণ করবে না তার কাছেও তার ধূলী পৌঁছবে।’ (সনদ মুনকাতি‘। মুসনাদ আহমাদ -২/৪৯৪, সুনান আবূ দাউদ-৩/২৪৩/হা৩৩৩১, সুনান নাসাঈ -৭/২৭৯, ২৮০/হা-৪৪৬৭, সুনান ইবনু মাজাহ-২/৭৬৩/হা২২৭৮) এ ধূলী হতে বাঁচার উদ্দেশ্যে ঐ কারণগুলোর পাশেও যাওয়া উচিত নয় যেগুলো হারামের দিকে নিয়ে যায়। <br />
<br />
‘আয়িশাহ্ (রাঃ)  থেকে বর্ণিত। যখন সূরাহ্ বাক্বারার শেষ আয়াতটি সুদের নিষিদ্ধতার ব্যাপারে অবতীর্ণ হয় তখন রাসূলুল্লাহ (সাল্লাল্লাহু ‘আলাইহি ওয়া সাল্লাম) মাসজিদে এসে তা পাঠ করেন এবং সুদের ব্যবসা হারাম ঘোষণা করেন। (মুসনাদ আহমাদ  ৬/৪৬) (মুসনাদ আহমাদ ৬/৪৬) এ ছাড়া ছয়টি হাদীসগ্রন্থের তিরমিযী বাদে অন্যান্য গ্রন্থে এটি বর্ণনা করা হয়েছে। (ফাতহুল বারী ৮/৫১, সহীহ মুসলিম৩/১২০৬, সুনান আবু দাঊদ৩/৭৫৯, সুনান নাসাঈ ৬/৩০৬, ইবনু মাজাহ ২/১০২২) অন্য হাদীসে বর্ণিত হয়েছে, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
<br />
لَعَنَ اللهُ الْيَهُودَ، حُرِّمَتْ عَلَيْهِمُ الشُّحُومُ فَجَمَّلُوهَا فَبَاعُوهَا وَأَكَلُوا أَثْمَانَهَا.<br />
<br />
‘ইয়াহূদীদেরকে মহান আল্লাহ্‌ অভিশপ্ত করেছেন; কেননা যখন তাদের ওপর চর্বি হারাম করা হয় তখন তারা কৌশল অবলম্বন করে ঐগুলো গলিয়ে বিক্রি করে এবং মূল গ্রহণ করে।’ (সহীহুল বুখারী-৬/৫৭০/হা৩৪৬০, ফাতহুল বারী -৬/৫৭২, সহীহ মুসলিম-৩/৭২/পৃষ্ঠা-১২০৭, সুনান ইবনু মাজাহ-২/১১২২/হা-৩৩৮৩, সুনান দারিমী-২/১৫৬/২১০৪, মুসনাদ আহমাদ -১/২৫) রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
لَعَنَ اللهُ آكِلَ الرِّبَا وَمُوكِلَهُ، وَشَاهِدَيْهِ وَكَاتِبَهُ.<br />
<br />
 ‘সুদ গ্রহণকারী, প্রদানকারী, সাক্ষ্যদানকারী এবং লেখকদের প্রতি মহান আল্লাহ্‌র অভিশাপ।’ (হাদীসটি সহীহ। সহীহ মুসলিম-৩/১০৯/ পৃষ্ঠা-১২১৯, সুনান আবূ দাউদ-৩/২৪৪/হা-৩৩৩৩, জামি‘তিরমিযী -৩/৫১২/হা১২০৬, মুসনাদ আহমাদ -৩/৩০৪) <br />
<br />
তাহলে এটা স্পষ্ট কথা যে, সুদের লেখক ও সুদের সাক্ষ্যদাতাদের অযথা মহান আল্লাহ্‌র অভিশাপ স্কন্ধে বহন করার কি প্রয়োজন? ভাবার্থ এই যে, শারী‘আতের বন্ধনে এনে কৌশল অবলম্বন করে তারা ঐ সুদের লেখা-পড়া করে, এ জন্য তারাও অভিশপ্ত। সহীহ হাদীসে এসেছে যেঃ <br />
<br />
إِنَّ اللهَ لَا يَنْظُرُ إِلَى صُوَرِكُمْ وَلَا إِلَى أَمْوَالِكُمْ، وَإِنَّمَا يَنْظُرُ إِلَى قُلُوبِكُمْ وَأَعْمَالِكُمْ.<br />
<br />
‘নিশ্চয় মহান আল্লাহ্‌ তোমাদের আকৃতি এবং সম্পদের দিকে কোন দৃষ্টিপাত করবেন না। তবে তিনি তোমাদের অন্তর ও ‘আমলের দিকে দৃষ্টিপাত করবেন।’ (সহীহ মুসলিম- ৪/৩৩/১৯৮৬, সুনান ইবনু মাজাহ-২/১৩৮৬/হা-৪১৪৩, মুসনাদ আহমাদ -২/২৮৫) <br />
<br />
‘আল্লামাহ ইমাম ইবনু তাইমিয়্যাহ (রহঃ) এই কৌশল খণ্ডন করার ব্যাপারে إِبْطَالِالتَّحْلِيلِ নামে একখানা পৃথক কিতাব রচনা করেছেন। কিতাবটি এই বিষয়ে উত্তম কিতাবই বটে।<br />
</div></div></div></div><div class="panel panel-default"><div class="panel-heading" role="tab" id="heading_2_275_1"><h4 class="panel-title"><a role="button" data-toggle="collapse" data-parent="#accordion" href="#collapse_2_275_1" aria-expanded="true" aria-controls="collapse_2_275_1"><i class="more-less fa fa-plus"></i>তাফসীর আবু বকর জাকারিয়া</a></h4></div><div id="collapse_2_275_1" class="panel-collapse collapse" role="tabpanel" aria-labelledby="heading_2_275_1"><div class="panel-body"><div class="tafseer_content"><p>যারা সুদ [১] খায় [২] তারা তার ন্যায় দাঁড়াবে যাকে শয়তান স্পর্শ দ্বারা পাগল করে [৩]। এটা এ জন্য যে, তারা বলে [৪], ‘ক্রয়-বিক্রয় তো সূদেরই মত’। অথচ আল্লাহ্‌ ক্রয়-বিক্রয়কে হালাল ও সূদকে হারাম করেছেন [৫]। অতএব, যার নিকট তার রব-এর পক্ষ হতে উপদেশ আসার পর সে বিরত হল, তাহলে অতীতে যা হয়েছে তা তারই; এবং তার ব্যাপার আল্লাহ্‌র ইখতিয়ারে। আর যারা পুনরায় আরম্ভ করবে তারাই আগুনের অধিবাসী, সেখানে তারা স্থায়ী হবে। <br /> <br />[১] রিবা শব্দের অর্থ সুদ। ‘রিবা’ আরবী ভাষায় একটি বহুল প্রচলিত শব্দ। রিবা দু'প্রকারঃ একটি ক্রয়-বিক্রয়ের মধ্যে। আর অপরটি ক্রয়-বিক্রয় ছাড়া। প্রথম প্রকার রিবা সম্পর্কে হাদীসে বর্ণিত হয়েছে যে, অমুক অমুক বস্তুর ক্রয়-বিক্রয়ে কম-বেশী করা রিবার অন্তর্ভুক্ত। এ প্রকার ‘রিবা’কে ‘রিবাল ফাদল’ বলা হয়। আর দ্বিতীয় প্রকার রিবাকে বলা হয়, ‘রিবা-আন-নাসিয়্যাহ’। এটি জাহেলিয়াত যুগে প্রসিদ্ধ ও সুবিদিত ছিল। সে যুগের লোকেরা এরূপ লেন-দেন করত। এর সংজ্ঞা হচ্ছে, ঋণে মেয়াদের হিসাবে কোন মুনাফা নেয়া। যাবতীয় ‘রিবা’ই হারাম। <br /> <br />[২] এখানে আরও একটি উল্লেখযোগ্য বিষয় এই যে, আয়াতে সুদ খাওয়ার কথা বলা হয়েছে। অথচ এর অর্থ হচ্ছে সুদ গ্রহণ করা ও সুদ ব্যবহার করা, খাওয়ার জন্য ব্যবহার করুক, কিংবা পোষাক-পরিচ্ছদ, ঘর-বাড়ী অথবা আসবাবপত্র নির্মাণে ব্যবহার করুক। কিন্তু বিষয়টি 'খাওয়া’ শব্দ দ্বারা ব্যক্ত করার কারণ এই যে, যে বস্তু খেয়ে ফেলা হয়, তা আর ফেরত দেয়ার কোন সম্ভাবনা থাকে না। অন্য রকম ব্যবহারে ফেরত দেয়ার সম্ভাবনা থাকে। তাই পুরোপুরি আত্মসাৎ করার কথা বোঝাতে গিয়ে ‘খেয়ে ফেলা’ শব্দ দ্বারা বোঝানো হয়। শুধু আরবী ভাষা নয়, অধিকাংশ ভাষার সাধারণ বাকপদ্ধতিও তাই। [মাআরিফুল কুরআন] <br /> <br />[৩] এ বাক্য থেকে জানা গেল যে, জিন ও শয়তানের আসরের ফলে মানুষ অজ্ঞান কিংবা উন্মাদ হতে পারে। অভিজ্ঞ লোকদের উপর্যুপরি অভিজ্ঞতাও এ বিষয়ে সাক্ষ্য দেয়। ইবনুল কাইয়্যেম রাহিমাহুল্লাহ লিখেছেনঃ চিকিৎসাবিদ ও দার্শনিকগণও স্বীকার করেন যে, মৃগীরোগ, মূৰ্ছারোগ, কিংবা পাগলামী বিভিন্ন কারণে হতে পারে। মাঝে মাঝে জিন ও শয়তানের আসরও এর কারণ হয়ে থাকে। যারা বিষয়টি অস্বীকার করে, তাদের কাছে বাহ্যিক অসম্ভাব্যতা ছাড়া অন্য কোন প্রমাণ বর্তমান নেই। <br /> <br />[৪] এ বাক্যে সুদখোরদের এ শাস্তির কারণ বর্ণিত হয়েছে, তারা দু'টি অপরাধ করেছেঃ (এক) সুদের মাধ্যমে হারাম খেয়েছে। (দুই) সুদকে হালাল মনে করেছে এবং যারা একে হারাম বলেছে, তাদের উত্তরে বলেছেঃ ‘ক্রয়-বিক্রয়ও তো সুদেরই অনুরূপ। সুদের মাধ্যমে যেমন মুনাফা অর্জিত হয়, তেমনি ক্রয়-বিক্রয়ের মধ্যেও মুনাফাই উদ্দেশ্য হয়ে থাকে। অতএব, সুদ হারাম হলে ক্রয়-বিক্রয়ও তো হারাম হওয়া উচিত’। অথচ কেউ বলে না যে, ক্রয়-বিক্রয় হারাম। এক্ষেত্রে বাহ্যতঃ তাদের বলা উচিত ছিল যে, সুদও তো ক্রয়-বিক্রয়ের মতই। ক্রয়-বিক্রয় যখন হালাল তখন সুদও হালাল হওয়া উচিত। কিন্তু তারা বর্ণনাভঙ্গি পাল্টিয়ে যারা সুদকে হারাম বলত, তাদের প্রতি এক প্রকার উপহাস করেছে যে, তোমরা সুদকে হারাম বললে ক্রয়বিক্রয়কেও হারাম বল। [মা'আরিফুল কুরআন] <br /> <br />[৫] আল্লাহ্‌ তা'আলা তাদের এ উক্তির জবাবে বলেছেন যে, এরা ক্রয়-বিক্রয়কে সুদের অনুরূপ ও সমতুল্য বলেছে, অথচ আল্লাহ্‌র নির্দেশের ফলে এতদুভয়ের মধ্যে অনেক পার্থক্য বিদ্যমান। কারণ, আল্লাহ্ তা'আলা একটিকে হালাল এবং অপরটিকে হারাম করে দিয়েছেন। এমতাবস্থায় উভয়টি কেমন করে সমতুল্য হতে পারে? হালাল ও হারাম কি কখনো এক? <br /></p></div></div></div></div><div class="panel panel-default"><div class="panel-heading" role="tab" id="heading_2_275_2"><h4 class="panel-title"><a role="button" data-toggle="collapse" data-parent="#accordion" href="#collapse_2_275_2" aria-expanded="true" aria-controls="collapse_2_275_2"><i class="more-less fa fa-plus"></i>তাফসীর ফাতহুল মাজীদ</a></h4></div><div id="collapse_2_275_2" class="panel-collapse collapse" role="tabpanel" aria-labelledby="heading_2_275_2"><div class="panel-body"><div class="tafseer_content"><b> ২৭৫-২৭৭ নং আয়াতের তাফসীর: </b><br />
<br />
পূর্বের আয়াতগুলোতে আল্লাহ তা‘আলা দানের প্রতি উৎসাহ, দানের ফযীলত ও প্রাসঙ্গিক বিষয় নিয়ে আলোচনা করেছেন। এ আয়াতে যারা সুদ খায় কিয়ামতের দিন তাদের কী অবস্থা হবে, সুদের বিধি-বিধান ও যারা সুদের বিধান জানার পরেও বর্জন করে না তাদের বিধান সম্পর্কে আলোকপাত করেছেন। <br />
<br />
সুদ দারিদ্র বিমোচন, অর্থনৈতিক উন্নয়ন ও সম্পদের সুষ্ঠু বণ্টনের প্রধান অন্তরায়। এটি মানব জীবনে এমন একটি মারাত্মক ব্যাধি যা দরিদ্রকে নিঃসম্বল করে আর সম্পদশালীদের সম্পদ বেশী করে। এটি সমাজের একশ্রেণির পুঁজিবাদী লোকেদের অন্যের সম্পদ শোষণের হাতিয়ার। পূর্ববর্তী জাতিকে যেসকল অপরাধের কারণে লা‘নত করা করা হয়েছে তাদের অন্যতম একটি হল সুদ (সূরা নিসা ৪:২৬৯)। যারা জেনেশুনে সুদ খায়, সুদ বৈধতার লাইসেন্স প্রদান করে তারা মূলত আল্লাহ তা‘আলা ও রাসূলের বিরুদ্ধে যুদ্ধ করে। সুতরাং এমন জঘন্য অপরাধ থেকে সকলকে সতর্ক হওয়া উচিত।<br />
<br />
সুদের পরিচয়: সুদের আরবি হল- রিবা (الربا) যার অর্থ বৃদ্ধি পাওয়া, অতিরিক্ত। উদ্দেশ্য হল যা মূল ধনের অতিরিক্ত গ্রহণ করা হয়। <br />
<br />
<b> শরীয়তের পরিভাষায় সুদ: </b><br />
<br />
প্রধানত সুদ দু’প্রকারে হয়- (১) বাকীতে সুদ ঋণগ্রহীতা থেকে ঋণদাতা সময়ের তারতম্যে মূল ধনের অতিরিক্ত যা গ্রহণ করে থাকে। যেমন এক টাকায় এক বছর পর দুই টাকা গ্রহণ করা।<br />
<br />
(২) একই জাতীয় দ্রব্য বা পণ্য লেনদেনে কম-বেশি করা যদিও দ্রব্য বা পণ্যের মানে তারতম্য হয়। যেমন এক কেজি চাউলের বিনিময়ে দু’কেজি চাউল গ্রহণ করা। <br />
<br />
রাসূলুল্লাহ (সাল্লাল্লাহু ‘আলাইহি ওয়া সাল্লাম) জনৈক ব্যক্তিকে খায়বারের কর্মচারী নিয়োগ দিলেন। সে ভাল ভাল খেজুর নিয়ে আসল। রাসূলুল্লাহ (সাল্লাল্লাহু ‘আলাইহি ওয়া সাল্লাম) বললেন: খায়বারের সব খেজুর কি এরূপ? সে বলল: না, দু’সা‘ (এক সা‘ প্রায় আড়াই কেজি) নিম্নমানের খেজুরের বিনিময়ে এক সা‘ ভাল খেজুর গ্রহণ করি, আবার তিনি সা‘ নিম্নমানের খেজুরের বিনিময়ে দু’সা‘ ভাল খেজুর গ্রহণ করি। রাসূলুল্লাহ (সাল্লাল্লাহু ‘আলাইহি ওয়া সাল্লাম) বললেন: এরূপ করো না, (নিম্নমানের খেজুর) সব দিরহামের বিনিময়ে বিক্রি করে তারপর দিরহাম দ্বারা ভাল খেজুর ক্রয় কর। (সহীহ বুখারী হা:২০৮৯)<br />
<br />
প্রথমেই আল্লাহ তা‘আলা কিয়ামতের দিন সুদখোরদের ভয়ানক অবস্থা ও লাঞ্ছনা-বঞ্ছনার একটি উপমা তুলে ধরেছেন। যারা সুদ খায় তারা হাশরের দিন কবর থেকে ঐ ব্যক্তির মত উঠবে যে ব্যক্তিকে কোন শয়তান-জিন আছর করে উন্মাদ ও পাগল করে দেয়। তাদের এ ভয়ানক ও লাঞ্ছনার কারণ হল, তারা সুদকে ব্যবসার মত হালাল মনে করে। তাদের বক্তব্য হলো ব্যবসায় যেমন হালাল, ব্যবসা করলে সম্পদ বৃদ্ধি পায় তেমনি সুদ সম্পদ বৃদ্ধি করে, তাই ব্যবসার মত সুদও হালাল, উভয়ের মাঝে কোন পার্থক্য নেই। এখান থেকে জানা গেল, জিন ও শয়তানের আছরের ফলে মানুষ অজ্ঞান কিংবা উন্মাদ হতে পারে। এর বাস্তবতা রয়েছে, চিকিৎসাবিদ ও দার্শনিকরাও স্বীকার করেন। মৃত্যুকালীন সময় শয়তানের আছর থেকে রাসূল (সাল্লাল্লাহু ‘আলাইহি ওয়া সাল্লাম) আল্লাহ তা‘আলার কাছে আশ্রয় চাইতেন। (নাসায়ী হা: ৫৫৩১, সহীহ)<br />
<br />
প্রথমেই সুদখোরদের এ ভয়ানক অবস্থা আলোচনার কারণ হল, যাতে মানুষ সুদ থেকে বিরত থাকে। আয়াতে ‘সুদ খাওয়া’র (یَاْکُلُوْنَ) কথা বলা হয়েছে। এ অর্থ হল- সুদ গ্রহণ করা ও সুদী লেন-দেন করা। খাওয়ার জন্য ব্যবহার করুক, কিংবা পোশাক-পরিচ্ছদ, ঘর-বাড়ি অথবা আসবাবপত্র নির্মাণে ব্যবহার করুক। কিন্তু বিষয়টি ‘খাওয়া’শব্দ দ্বারা ব্যক্ত করার কারণ হল- যে বস্তু খেয়ে ফেলা হয়, তা আর ফেরত দেয়ার সুযোগ থাকে না। অন্যরকম ব্যবহারে ফেরত দেয়ার সুুযোগ থাকে। তাই পুরোপুরি আত্মসাৎ করার কথা বুঝাতে ‘খেয়ে ফেলা’শব্দ ব্যবহার করা হয়েছে।<br />
<br />
(لَا یَقُوْمُوْنَ اَلاَّ...) <br />
<br />
‘দণ্ডায়ামন হবে’এখানে দণ্ডায়মান হওয়ার অর্থ হল- কবর থেকে হাশরের উদ্দেশ্যে উঠা। সুদখোর যখন কবর থেকে উঠবে তখন ঐ পাগল বা উন্মাদের মত উঠবে যাকে কোন শয়তান-জিন আছর করে দিশেহারা করে দেয়।<br />
<br />
(فَمَنْ جَا۬ءَھ۫ مَوْعِظَةٌ مِّنْ رَّبِّھ۪ فَانْتَھٰی) <br />
<br />
‘সুতরাং যার কাছে তার রবের পক্ষ থেকে উপদেশ আসবে’অর্থাৎ যে ব্যক্তির কাছে ‘সুদ হারাম’- আল্লাহ তা‘আলার এ বাণী পৌঁছল, অতঃপর আল্লাহ তা‘আলাকে ভয় করে সুদ খাওয়া ও সকল প্রকার সুদী লেন-দেন বর্জন করল এমন ব্যক্তির পূর্ববর্তী সুদী লেন-দেনের জন্য পাকড়াও করবেন না। আর যে ব্যক্তি জানার পরও বিরত থাকবে না তার ঠিকানা জাহান্নাম। <br />
<br />
আয়িশাহ (রাঃ) হতে বর্ণিত, তিনি বলেন: সুদ সম্পর্কে সূরা বাকারার শেষ আয়াতগুলো যখন অবতীর্ণ হল তখন রাসূলুল্লাহ (সাল্লাল্লাহু ‘আলাইহি ওয়া সাল্লাম) লোকেদের নিকট তা পাঠ করে শোনালেন। তারপর সুদের ব্যবসায় নিষিদ্ধ করে দিলেন। (সহীহ বুখারী হা: ৪৫৪০)<br />
<br />
সুদখোরদের শাস্তির ভয়াবহতা সম্পর্কে আল্লাহ তা‘আলার বাণী ছাড়াও রাসূলুল্লাহ (সাল্লাল্লাহু ‘আলাইহি ওয়া সাল্লাম) থেকে অনেক সহীহ হাদীস বর্ণিত হয়েছে। <br />
<br />
যেমন তিনি বলেন: <br />
<br />
الرِّبَا سَبْعُونَ حُوبًا أَيْسَرُهَا أَنْ يَنْكِحَ الرَّجُلُ أُمَّهُ <br />
<br />
সুদের ৭০টি অপরাধ রয়েছে আর সর্বনিম্ন অপরাধ হল সুদখোর যেন তার মাকে বিবাহ করল। (সহীহুত তারগীব হা: ১৮৫৮)<br />
<br />
রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেন: <br />
<br />
لَعَنَ اللَّهُ آكِلَ الرِّبَا وَمُوكِلَهُ وَشَاهِدَهُ وَكَاتِبَهُ<br />
<br />
আল্লাহ তা‘আলা লা‘নত করেছেন সুদ গ্রহণকারী, প্রদানকারী, সাক্ষ্য দানকারী ও লেখকের প্রতি। (নাসাঈ হা: ৫০১৪, সহীহ)<br />
<br />
যে সাতটি কারণে জাতির ধ্বংস অনিবার্য তার অন্যতম একটি হল সুদ। (সহীহ বুখারী হা: ২৭৬৬)<br />
<br />
(یَمْحَقُ اللہُ الرِّبٰوا) <br />
<br />
‘আল্লাহ তা‘আলা সুদকে মিটিয়ে দেন’অর্থাৎ বাহ্যিকভাবে সুদী লেন-দেন করে যতই লাভ আসুক, পরিমাণে যতই বেশি দেখা যাক প্রকৃতপক্ষে তা বেশি না, তাতে কোন বরকত নেই। আল্লাহ তা‘আলা তার অর্থনৈতিক অবস্থা নাজুক করে দিবেন। আল্লাহ তা‘আলা বলেন: <br />
<br />
(وَمَآ اٰتَیْتُمْ مِّنْ رِّبًا لِّیَرْبُوَا فِیْٓ اَمْوَالِ النَّاسِ فَلَا یَرْبُوْا عِنْدَ اللہِ) <br />
<br />
“মানুষের ধন-সম্পদে তোমাদের সম্পদবৃদ্ধি পাবে এ আশায় যা কিছু তোমরা সুদ ভিত্তিক দিয়ে থাক, আল্লাহর কাছে তা বৃদ্ধি পায় না।”(সূরা রূম ৩০:৩৯)<br />
<br />
অবশেষে ঈমানদারদের বৈশিষ্ট্য ও দান-সদকার প্রতিদানের কথা উল্লেখ করা হয়েছে। আবূ হুরায়রা (রাঃ) হতে বর্ণিত, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেন: যে ব্যক্তি হালাল অর্জন থেকে একটি খেজুর পরিমাণ সদাকাহ করবে (আল্লাহ তা‘আলা তা কবুল করেন) এবং আল্লাহ তা‘আলা কেবল পবিত্র বস্তু কবুল করেন আর আল্লাহ তা‘আলা তাঁর ডান হাত দ্বারা তা কবূল করেন। এরপর আল্লাহ তা‘আলা দাতার কল্যাণার্থে তা প্রতিপালন করেন যেমন তোমাদের কেউ অশ্ব শাবক প্রতিপালন করে থাকে, অবশেষে সেই সদাক্বাহ পাহাড় সমপরিমাণ হয়ে যায়। (সহীহ বুখারী হা: ১৪১০)<br />
<br />
<b> আয়াত থেকে শিক্ষণীয় বিষয়: </b><br />
<br />
১. সুদখোরদের ভয়ানক পরিণতি বিশেষ করে যারা সুদ হারাম হবার কথা জানার পরেও বিরত থাকবে না।<br />
২. সকল প্রকার সুদ হারাম।<br />
৩. সুদে সম্পদ বৃদ্ধি হয় না।<br />
৪. ঈমানদারদের জন্য সুসংবাদ।<br />
৫. আল্লাহ তা‘আলার হাত রয়েছে তার প্রমাণ পেলাম।<br />
</div></div></div></div><div class="panel panel-default"><div class="panel-heading" role="tab" id="heading_2_275_3"><h4 class="panel-title"><a role="button" data-toggle="collapse" data-parent="#accordion" href="#collapse_2_275_3" aria-expanded="true" aria-controls="collapse_2_275_3"><i class="more-less fa fa-plus"></i>আহসানুল বায়ান</a></h4></div><div id="collapse_2_275_3" class="panel-collapse collapse" role="tabpanel" aria-labelledby="heading_2_275_3"><div class="panel-body"><div class="tafseer_content"><p>যারা সূদ[১] খায়, তারা (কিয়ামতে) সেই ব্যক্তির মত দন্ডায়মান হবে, যাকে শয়তান স্পর্শ দ্বারা পাগল করে দিয়েছে।[২] তা এ জন্য যে, তারা বলে, ‘ব্যবসা তো সূদের মতই।’[৩] অথচ আল্লাহ ব্যবসাকে বৈধ ও সূদকে অবৈধ করেছেন। অতএব যার কাছে তার প্রতিপালকের উপদেশ এসেছে, তারপর সে (সূদ খাওয়া থেকে) বিরত হয়েছে, সুতরাং (নিষিদ্ধ হওয়ার পূর্বে) যা অতীত হয়েছে তা তার (জন্য ক্ষমার্হ হবে),[৪] আর তার ব্যাপার আল্লাহর এখতিয়ারভুক্ত।[৫] কিন্তু যারা পুনরায় (সূদ খেতে) আরম্ভ করবে, তারাই দোযখবাসী; সেখানে তারা চিরকাল থাকবে। <br /> <br />[১] الربا (সূদ) এর আভিধানিক অর্থ হল, বাড়তি এবং বৃদ্ধি। শরীয়তে সূদ দুই প্রকার; 'রিবাল ফায্ল' এবং 'রিবান নাসীয়াহ'। 'রিবাল ফায্ল' সেই সূদকে বলা হয় যা ছয়টি জিনিসের বিনিময়কালে কমবেশী অথবা নগদ ও ধারের কারণে হয়ে থাকে। (যার বিশদ বর্ণনা হাদীসে আছে।) যেমন, গমের পরিবর্তন যদি গম দ্বারা করা হয়, তাহলে প্রথমতঃ তা সমান সমান হতে হবে এবং দ্বিতীয়তঃ তা নগদ-নগদ হতে হবে। এতে যদি কমবেশী হয় তাও এবং নগদ নগদ না হয়ে যদি একটি নগদ এবং অপরটি ধারে হয় অথবা দু'টিই যদি ধারে হয় তবুও তা সূদ হবে। আর 'রিবান নাসীয়াহ' হল, কাউকে ছয় মাসের জন্য এই শর্তের ভিত্তিতে ১০০ টাকা দেওয়া যে, পরিশোধ করার সময় ১২৫ টাকা দিতে হবে। ছয় মাস পর নেওয়ার কারণে ২৫ টাকা বাড়তি নেওয়া। আলী (রাঃ)-এর এ সম্পর্কিত একটি উক্তিতে এটাকে ঠিক এইভাবে বলা হয়েছে, ((كُلُّ قَرْضٍ جَرَّ مَنْفَعَةً فَهُوَ رِبَا)) &#34;যে ঋণ কোন মুনাফা টেনে আনে, তা-ই সূদ।&#34; <em>(ফাইযুল ক্বাদীর শারহুল জামেইস্ সাগীর ৫/২৮)</em> এই ধার ব্যক্তিগত প্রয়োজনের জন্য নেওয়া হোক অথবা ব্যবসার জন্য উভয় প্রকার ধারের উপর নেওয়া সূদ হারাম। জাহেলিয়াতের যুগে এই ধারের প্রচলন ছিল। শরীয়ত উভয় প্রকারের ধারের মধ্যে কোন পার্থক্য না করে দু'টোকেই হারাম করে দিয়েছে। সুতরাং যারা বলে, ব্যবসার জন্য যে ঋণ (যা সাধারণতঃ ব্যাংক থেকে) নেওয়া হয়, তাতে যে বাড়তি অর্থ পরিশোধ করতে হয়, তা সূদ নয়। কারণ ঋণগ্রহীতা তা থেকে উপকৃত হয় এবং সে তার (লাভের) কিয়দংশ ব্যাংক অথবা ঋণদাতাকে ফিরিয়ে দেয়। অতএব এতে দোষের কি আছে? এতে কি দোষ আছে তা এমন আধুনিক শিক্ষিত মানুষের নজরে পড়বে না, যারা এটাকে বৈধ সাব্যস্ত করতে চায়। তবে মহান আল্লাহর দৃষ্টিতে তাতে বহু দোষ বিদ্যমান রয়েছে। যেমন, ঋণ নিয়ে ব্যবসা-বাণিজ্যকারীর লাভ যে হবেই তার কোন নিশ্চয়তা নেই। বরং লাভ তো দূরের কথা মূল পুঁজি অবশিষ্ট থাকবে কি না তারও কোন ভরসা নেই। কখনো কখনো ব্যবসায় সমস্ত টাকা-পয়সা ডুবে যায়। পক্ষান্তরে ঋণদাতা (ব্যাংক হোক অথবা সূদের উপর টাকা-পয়সা দেয় এমন যেই হোক না কেন তার) লাভ একেবারে সুনিশ্চিত, তার লভ্যাংশ যে কোন অবস্থায় আদায় করতেই হবে। এটা হল যুলুমের একটি প্রকাশ্য চিত্র। ইসলামী শরীয়ত এটাকে কিভাবে বৈধ সাব্যস্ত করতে পারে? শরীয়ত তো ঈমানদারদেরকে সমাজের অভাবীদের উপর পার্থিব কোন লাভ ও উদ্দেশ্য ছাড়াই ব্যয় করার প্রতি উৎসাহ দান করেছে। যাতে সমাজে ভ্রাতৃত্ব, সহানুভূতি, সহযোগিতা এবং দয়া-দাক্ষিণ্য ও প্রেম-প্রীতির উদ্দীপনা সৃষ্টি হয়। পক্ষান্তরে সূদী কারবারের ফলে হার্দিক কঠোরতা এবং স্বার্থপরতার সৃষ্টি হয়। একজন পুঁজিপতির কেবল মুনাফাই উদ্দেশ্য হয়; চাহে সমাজে অভাবগ্রস্ত ব্যক্তিরা রোগ, ক্ষুধা ও কপর্দকশূন্যতার জ্বালায় কাতরাতে থাকে এবং বেকার ও কর্মহীনরা নিজেদের জীবন থেকে নিরাশ হয়ে যায়। এই বর্বরতা ও নির্দয়তাকে শরীয়ত কিভাবে পছন্দ করতে পারে? এর আরো অনেক অপকারিতার দিক আছে। এখানে বিস্তারিত আলোচনা সম্ভব নয়। মোট কথা সূদ হারাম; তাতে তা ব্যক্তিগত প্রয়োজনের জন্য নেওয়া ঋণের সূদ হোক অথবা ব্যবসার জন্য নেওয়া ঋণের সূদ। <br /> <br />[২] সূদখোরের এই অবস্থা কবর থেকে উঠার সময় হবে অথবা হাশর প্রান্তরে হবে। (এখান থেকে জ্বিন পাওয়ার কথা প্রমাণ হয়।) <br /> <br />[৩] অথচ ব্যবসায় নগদ টাকা এবং কোন জিনিসের মাঝে বিনিময় হয়ে থাকে। তাছাড়া এতে লাভ-নোকসান উভয়েরই সম্ভাবনা থাকে। পক্ষান্তরে সূদে উক্ত দু'টির কোনটাই থাকে না। এ ছাড়া ব্যবসাকে মহান আল্লাহ বৈধ করেছেন এবং সূদকে করেছেন হারাম। সুতরাং এ দু'টো কি করে একই হতে পারে? <br /> <br />[৪] অর্থাৎ, ঈমান আনা অথবা তওবা করার পর বিগত সূদের উপর পাকড়াও হবে না। <br /> <br />[৫] তিনি তাকে তওবার উপর সুদৃঢ় রাখবেন, অথবা বদ-আমল ও নিয়তের খারাবীর কারণে তাকে পূর্বাবস্থায় ফিরিয়ে দিবেন। এই জন্যই পুনরায় সূদ গ্রহণকারীদের উপর কঠোর ধমক এসেছে।</p></div></div></div></div><div class="panel panel-default"><div class="panel-heading" role="tab" id="heading_2_275_4"><h4 class="panel-title"><a role="button" data-toggle="collapse" data-parent="#accordion" href="#collapse_2_275_4" aria-expanded="true" aria-controls="collapse_2_275_4"><i class="more-less fa fa-plus"></i>আল-বায়ান ফাউন্ডেশন</a></h4></div><div id="collapse_2_275_4" class="panel-collapse collapse" role="tabpanel" aria-labelledby="heading_2_275_4"><div class="panel-body"><div class="tafseer_content"><p>যারা সুদ খায়, তারা তার ন্যায় (কবর থেকে) উঠবে, যাকে শয়তান স্পর্শ করে পাগল বানিয়ে দেয়। এটা এ জন্য যে, তারা বলে, বেচা-কেনা সুদের মতই। অথচ আল্লাহ বেচা-কেনা হালাল করেছেন এবং সুদ হারাম করেছেন। অতএব, যার কাছে তার রবের পক্ষ থেকে উপদেশ আসার পর সে বিরত হল, যা গত হয়েছে তা তার জন্যই ইচ্ছাধীন। আর তার ব্যাপারটি আল্লাহর হাওলায়। আর যারা ফিরে গেল, তারা আগুনের অধিবাসী। তারা সেখানে স্থায়ী হবে।</p></div></div></div></div><div class="panel panel-default"><div class="panel-heading" role="tab" id="heading_2_275_5"><h4 class="panel-title"><a role="button" data-toggle="collapse" data-parent="#accordion" href="#collapse_2_275_5" aria-expanded="true" aria-controls="collapse_2_275_5"><i class="more-less fa fa-plus"></i>মুহিউদ্দীন খান</a></h4></div><div id="collapse_2_275_5" class="panel-collapse collapse" role="tabpanel" aria-labelledby="heading_2_275_5"><div class="panel-body"><div class="tafseer_content"><p>যারা সুদ খায়, তারা কিয়ামতে দন্ডায়মান হবে, যেভাবে দন্ডায়মান হয় ঐ ব্যক্তি, যাকে শয়তান আসর করে মোহাবিষ্ট করে দেয়। তাদের এ অবস্থার কারণ এই যে, তারা বলেছেঃ ক্রয়-বিক্রয় ও তো সুদ নেয়ারই মত! অথচ আল্লা’হ তা’আলা ক্রয়-বিক্রয় বৈধ করেছেন এবং সুদ হারাম করেছেন। অতঃপর যার কাছে তার পালনকর্তার পক্ষ থেকে উপদেশ এসেছে এবং সে বিরত হয়েছে, পূর্বে যা হয়ে গেছে, তা তার। তার ব্যাপার আল্লাহর উপর নির্ভরশীল। আর যারা পুনরায় সুদ নেয়, তারাই দোযখে যাবে। তারা সেখানে চিরকাল অবস্থান করবে।</p></div></div></div></div><div class="panel panel-default"><div class="panel-heading" role="tab" id="heading_2_275_6"><h4 class="panel-title"><a role="button" data-toggle="collapse" data-parent="#accordion" href="#collapse_2_275_6" aria-expanded="true" aria-controls="collapse_2_275_6"><i class="more-less fa fa-plus"></i>জহুরুল হক</a></h4></div><div id="collapse_2_275_6" class="panel-collapse collapse" role="tabpanel" aria-labelledby="heading_2_275_6"><div class="panel-body"><div class="tafseer_content"><p>যারা সুদ খায় তারা দাঁড়াতে পারে না তার মতো দাঁড়ানো ছাড়া যাকে শয়তান তার স্পর্শের দ্বারা পাতিত করেছে। এমন হবে কেননা তারা বলে -- ''ব্যবসা-বাণিজ্য তো সুদী-কারবারের মতোই।’’ কিন্তু আল্লাহ্ বৈধ করেছেন ব্যবসা-বাণিজ্য, অথচ নিষিদ্ধ করেছেন সুদখুরি। অতএব যার কাছে তারা প্রভুর তরফ থেকে এই নির্দেশ এসেছে এবং সে বিরত হয়েছে তার জন্যে যা গত হয়ে গেছে, আর তার ব্যাপার রইল আল্লাহ্‌র কাছে। আর যে ফিরে যায় তারাই হচ্ছে আগুনের বাসিন্দা, এতে তারা থাকবে দীর্ঘকাল।</p></div></div></div></div></div>