<div class="panel-group" id="accordion" role="tablist" aria-multiselectable="true"><div class="panel panel-default"><div class="panel-heading" role="tab" id="heading_35_45_0"><h4 class="panel-title"><a role="button" data-toggle="collapse" data-parent="#accordion" href="#collapse_35_45_0" aria-expanded="true" aria-controls="collapse_35_45_0"><i class="more-less fa fa-plus"></i>তাফসীর ইবনে কাসির</a></h4></div><div id="collapse_35_45_0" class="panel-collapse collapse" role="tabpanel" aria-labelledby="heading_35_45_0"><div class="panel-body"><div class="tafseer_content"><b> ৪৪-৪৫ নং আয়াতের তাফসীর: </b> <br />
<br />
আল্লাহ তা'আলা স্বীয় রাসূল (সঃ)-কে খবর দিচ্ছেন ও তাঁকে বলতে হুকুম করছেনঃ ঐ অস্বীকার কারীদেরকে বলে দাও যে, দুনিয়ায় ঘুরে ফিরে দেখো তো, তোমাদের ন্যায় অস্বীকারকারী তোমাদের পূর্ববর্তীদের কি পরিণতি হয়েছে? তাদের নিকট থেকে নিয়ামত ছিনিয়ে নেয়া হয়েছে, তাদের ঘরবাড়ী উজাড় করে দেয়া হয়েছে, তাদের শক্তি নষ্ট হয়ে গেছে, তাদের ধন-দৌলত ধ্বংস হয়েছে, তাদের সন্তান-সন্ততিকেও ধ্বংস করে দেয়া হয়েছে। আল্লাহর আযাব তাদের উপর থেকে কোনক্রমেই সরেনি। তাদের উপর থেকে বিপদ কেউই সরাতে পারেনি। তাদেরকে সমূলে ধ্বংস করে দেয়া হয়েছে। কেউই তাদের কোন উপকার করতে পারেনি। আল্লাহ তা'আলাকে কেউ অপারগ করতে পারে না। তার কোন ইচ্ছা লক্ষ্যশূন্য হয় না। তাঁর কোন আদেশ কেউ রদ করতে পারে না। সারা বিশ্বজগত সম্বন্ধে তিনি পূর্ণ ওয়াকিফহাল। তিনি সব কিছুই করতে পারেন। আল্লাহ্ তা'আলা যদি মানুষকে তাদের সমস্ত কৃতকর্মের জন্য পাকড়াও করতেন। ও শাস্তি দিতেন তবে আসমান ও যমীনে যত প্রাণী আছে সবাই ধ্বংস হয়ে যেতো। জীব-জন্তু, খাদ্যবস্তু সবই বরবাদ হয়ে যেতো। জীব-জন্তুর আবাসস্থলে এবং পাখীর বাসায়ও তাঁর আযাব পৌঁছে যেতো। দুনিয়ায় কোন জীব-জন্তু বেঁচে থাকতো না। কিন্তু এখন তাদেরকে অবকাশ দেয়া হয়েছে এবং আযাবকে বিলম্বিত করা হয়েছে। সময় আসছে যে, কিয়ামত সংঘটিত হয়ে যাবে এবং হিসাব-নিকাশ শুরু হয়ে যাবে ! আনুগত্যের বিনিময়ে পুরস্কার এবং অবাধ্যতার বিনিময়ে শাস্তি দেয়া হবে। সময় এসে যাবার পর আর মোটেই বিলম্ব করা হবে না। আল্লাহ তা'আলা স্বীয় বান্দাদের উপর লক্ষ্য রেখে চলেছেন। তিনি উত্তম দর্শক।</div></div></div></div><div class="panel panel-default"><div class="panel-heading" role="tab" id="heading_35_45_1"><h4 class="panel-title"><a role="button" data-toggle="collapse" data-parent="#accordion" href="#collapse_35_45_1" aria-expanded="true" aria-controls="collapse_35_45_1"><i class="more-less fa fa-plus"></i>তাফসীর আবু বকর জাকারিয়া</a></h4></div><div id="collapse_35_45_1" class="panel-collapse collapse" role="tabpanel" aria-labelledby="heading_35_45_1"><div class="panel-body"><div class="tafseer_content"><p>আর আল্লাহ্ মানুষদেরকে তাদের কৃতকর্মের জন্য পাকড়াও করলে, ভূ-পৃষ্ঠে কোন প্রাণীকেই তিনি রেহাই দিতেন না, কিন্তু তিনি এক নির্দিষ্ট সময় পর্যন্ত তাদেরকে অবকাশ দিয়ে থাকেন। অতঃপর যখন তাদের নির্দিষ্ট সময় এসে যাবে, তখন তো আল্লাহ্ তাঁর বান্দাদের ব্যাপারে সম্যক দ্রষ্টা [১]। <br /> <br />[১] যেমন অন্য আয়াতে বলেছেন, “আর আল্লাহ্‌ যদি মানুষকে তাদের সীমালংঘনের জন্য শাস্তি দিতেন তবে ভূপৃষ্ঠে কোন জীব-জন্তুকেই রেহাই দিতেন না; কিন্তু তিনি এক নির্দিষ্ট কাল পর্যন্ত তাদেরকে অবকাশ দিয়ে থাকেন। অতঃপর যখন তাদের সময় আসে তখন তারা মুহুর্তকাল আগাতে বা পিছাতে পারে না।” [সূরা আন-নাহল&#59; ৬১]</p></div></div></div></div><div class="panel panel-default"><div class="panel-heading" role="tab" id="heading_35_45_2"><h4 class="panel-title"><a role="button" data-toggle="collapse" data-parent="#accordion" href="#collapse_35_45_2" aria-expanded="true" aria-controls="collapse_35_45_2"><i class="more-less fa fa-plus"></i>তাফসীর ফাতহুল মাজীদ</a></h4></div><div id="collapse_35_45_2" class="panel-collapse collapse" role="tabpanel" aria-labelledby="heading_35_45_2"><div class="panel-body"><div class="tafseer_content"><b> ৪৪-৪৫ নং আয়াতের তাফসীর: </b><br />
<br />
প্রথম আয়াতে আল্লাহ মক্কার কাফির-মুশরিকসহ সকল যুগের নাস্তিকদেরকে লক্ষ্য করে বলছেন: তারা জমিনে সফর করুক, ফলে দেখতে পারবে তাদের পূর্ববর্তী জাতির যারা কুফরী করেছে তাদের কি করুণ দশা হয়েছিল। যেমন ‘আদ, সামুদ জাতি, কারূন ও ফির‘আউন ইত্যাদি। তাদের যদি উপদেশ গ্রহণ করার মত অন্তর থাকে তাহলে সতর্ক হবে। কারণ পূর্বে যে সকল অবাধ্য জাতি ছিল তারা মক্কার কাফিরদের তুলনায় অনেক শক্তিশালী ছিল এবং ক্ষমতাসম্পন্ন ছিল, তথাপি তারা আল্লাহর অবাধ্য হওয়ার কারণে তাঁর শাস্তি থেকে রেহাই পায়নি। সুতরাং তারা যেন ঐ সকল পূর্ববর্তী লোকদের এ ঘটনা থেকে শিক্ষা গ্রহণ করে এবং আল্লাহর আনুগত্য করে। নতুবা তারাও আল্লাহর শাস্তির মুখোমুখী হবে।<br />
<br />
এরপর আল্লাহ তা‘আলা বলেন যে, তিনি যদি মানুষকে তাদের পাপের জন্য পাকড়াও করেন তাহলে ভূ-পৃষ্ঠে একটি প্রাণীও জীবিত থাকত না। কিন্তু তিনি তা না করে নির্ধারিত সময় পর্যন্ত অবকাশ দিয়ে থাকেন। যাতে তারা তাওবাহ্ করতে পারে। এ সম্পর্কে সূরা নাহ্ল-এর ৬১ নং আয়াতে আলোচনা করা হয়েছে। <br />
<br />
<b> আয়াত হতে শিক্ষণীয় বিষয়: </b><br />
<br />
১. পূর্ববর্তী অবাধ্য জাতিদের ইতিহাস কুরআনে তুলে ধরার কারণ হল তাদের থেকে আমাদের শিক্ষা গ্রহণ করা যে, তারা কেন ধ্বংস হয়েছিল। অনুরূপ আমরা যেন তাতে লিপ্ত না হই।<br />
<br />
২. মানুষের সকল পাপের কারণে আল্লাহ তা‘আলা পাকড়াও করেন না, বরং অবকাশ দেন যাতে পাপ থেকে ফিরে আসে এবং নির্ধারিত সময় অতিক্রম হওয়ার পর প্রতিদান দিতে পারেন। <br />
</div></div></div></div><div class="panel panel-default"><div class="panel-heading" role="tab" id="heading_35_45_3"><h4 class="panel-title"><a role="button" data-toggle="collapse" data-parent="#accordion" href="#collapse_35_45_3" aria-expanded="true" aria-controls="collapse_35_45_3"><i class="more-less fa fa-plus"></i>আহসানুল বায়ান</a></h4></div><div id="collapse_35_45_3" class="panel-collapse collapse" role="tabpanel" aria-labelledby="heading_35_45_3"><div class="panel-body"><div class="tafseer_content"><p>আল্লাহ মানুষকে তাদের কৃতকর্মের জন্য পাকড়াও করলে ভূপৃষ্ঠে কোন জীব-জন্তুকেই রেহাই দিতেন না।[১] কিন্তু তিনি এক নির্দিষ্টকাল পর্যন্ত তাদেরকে অবকাশ দিয়ে থাকেন।[২] সুতরাং তাদের নির্দিষ্ট সময় যখন এসে পড়বে, তখন অবশ্যই আল্লাহ তাঁর দাসদের ব্যাপারে সম্যক দ্রষ্টা। [৩] <br /> <br />[১] মানুষকে তো তাদের পাপের কারণে এবং জীব-জন্তুকে মানুষের পাপাচরণের কারণে। অথবা উদ্দেশ্য এই যে, পৃথিবীতে বসবাসকারী সকল বস্তুকে ধ্বংস করে দিতেন; মানুষকেও এবং যে সকল জীব-জন্তুর তারা মালিক তাদেরকেও। অথবা উদ্দেশ্য এই যে, আকাশ থেকে বৃষ্টি বর্ষণ বন্ধ করে দিতেন, যার ফলে পৃথিবীর উপর বিচরণশীল সকল প্রাণী ও উদ্ভিদই মারা যেত। <br /> <br />[২] এই 'নির্দিষ্ট কাল' পৃথিবীতেও হতে পারে এবং কিয়ামতের দিন তো বটেই। <br /> <br />[৩] অর্থাৎ, সেই দিন তাদের হিসাব নেবেন এবং সকলকে তাদের কর্মের পূর্ণ প্রাপ্য প্রদান করবেন; ঈমানদার ও অনুগতদেরকে নেকী ও সওয়াব এবং কাফের ও অবাধ্য ব্যক্তিদেরকে শাস্তি প্রদান করবেন। এতে রয়েছে মু'মিনদের জন্য সান্ত্বনা ও কাফেরদের জন্য শাস্তির ধমক।</p></div></div></div></div><div class="panel panel-default"><div class="panel-heading" role="tab" id="heading_35_45_4"><h4 class="panel-title"><a role="button" data-toggle="collapse" data-parent="#accordion" href="#collapse_35_45_4" aria-expanded="true" aria-controls="collapse_35_45_4"><i class="more-less fa fa-plus"></i>আল-বায়ান ফাউন্ডেশন</a></h4></div><div id="collapse_35_45_4" class="panel-collapse collapse" role="tabpanel" aria-labelledby="heading_35_45_4"><div class="panel-body"><div class="tafseer_content"><p>আর যদি আল্লাহ মানুষদেরকে তারা যা অর্জন করেছে তার জন্য পাকড়াও করতেন, তাহলে যমীনের উপর একটি প্রাণীকেও তিনি ছেড়ে দিতেন না। কিন্তু তিনি একটি নির্দিষ্ট সময় পর্যন্ত তাদেরকে বিলম্বিত করে থাকেন। অতঃপর যখন তাদের সেই নির্দিষ্ট সময় এসে যায় (তখন তিনি তাদের পাকড়াও করেন), কেননা আল্লাহ তো তাঁর বান্দাদের ব্যাপারে সম্যক দ্রষ্টা।</p></div></div></div></div><div class="panel panel-default"><div class="panel-heading" role="tab" id="heading_35_45_5"><h4 class="panel-title"><a role="button" data-toggle="collapse" data-parent="#accordion" href="#collapse_35_45_5" aria-expanded="true" aria-controls="collapse_35_45_5"><i class="more-less fa fa-plus"></i>মুহিউদ্দীন খান</a></h4></div><div id="collapse_35_45_5" class="panel-collapse collapse" role="tabpanel" aria-labelledby="heading_35_45_5"><div class="panel-body"><div class="tafseer_content"><p>যদি আল্লাহ মানুষকে তাদের কৃতকর্মের কারণে পাকড়াও করতেন, তবে ভুপৃষ্ঠে চলমানকাউকে ছেড়ে দিতেন না। কিন্তু তিনি এক নির্দিষ্ট মেয়াদ পর্যন্ত তাদেরকে অবকাশ দেন। অতঃপর যখন সে নির্দিষ্ট মেয়াদ এসে যাবে তখন আল্লাহর সব বান্দা তাঁর দৃষ্টিতে থাকবে।</p></div></div></div></div><div class="panel panel-default"><div class="panel-heading" role="tab" id="heading_35_45_6"><h4 class="panel-title"><a role="button" data-toggle="collapse" data-parent="#accordion" href="#collapse_35_45_6" aria-expanded="true" aria-controls="collapse_35_45_6"><i class="more-less fa fa-plus"></i>জহুরুল হক</a></h4></div><div id="collapse_35_45_6" class="panel-collapse collapse" role="tabpanel" aria-labelledby="heading_35_45_6"><div class="panel-body"><div class="tafseer_content"><p>আর আল্লাহ্ যদি লোকেদের পাকড়াও করতেন তারা যা অর্জন করেছে সেজন্য, তাহলে এর পিঠে তিনি জীবজন্তুদের কাউকেও ছাড়তেন না, কিন্তু তিনি এক নির্ধারিত কাল পর্যন্ত তাদের অবকাশ দিয়ে থাকেন। সুতরাং যখন তাদের নির্ধারিত কাল এসে যায় তখন আল্লাহ্ আলবৎ তাঁর বান্দাদের প্রতি সর্বদ্রষ্টা।</p></div></div></div></div></div>