<div class="panel-group" id="accordion" role="tablist" aria-multiselectable="true"><div class="panel panel-default"><div class="panel-heading" role="tab" id="heading_2_10_0"><h4 class="panel-title"><a role="button" data-toggle="collapse" data-parent="#accordion" href="#collapse_2_10_0" aria-expanded="true" aria-controls="collapse_2_10_0"><i class="more-less fa fa-plus"></i>তাফসীর ইবনে কাসির</a></h4></div><div id="collapse_2_10_0" class="panel-collapse collapse" role="tabpanel" aria-labelledby="heading_2_10_0"><div class="panel-body"><div class="tafseer_content"><b> ‘পীড়া’ শব্দের অর্থ </b> <br />
<br />
ব্যাধির অর্থ এখানে সংশয় ও সন্দেহ। (তাফসীর তাবারী ১/২৮০) ইবনু ‘আব্বাস (রাঃ), ইবনু মাস‘ঊদ (রাঃ) এবং অন্যান্য কয়েকজন সাহাবী (রাঃ) থেকে এটাই বর্ণিত আছে। মুজাহিদ (রহঃ), ইকরামাহ (রহঃ), হাসান বাসরী (রহঃ), আবুল ‘আলিয়া (রহঃ), রাবী‘ ইবনু আনাস (রহঃ) এবং কাতাদাহ (রহঃ)-এরও এটাই অভিমত। (তাফসীর ইবনু আবী হাতিম ১/৪৮) ইকরামাহ (রহঃ) এবং তা‘উস (রহঃ)-এর তাফসীর করেছেন ‘রিয়া’ বা কৃত্রিমতা আর ইবনু ‘আব্বাস (রাঃ) থেকে এর তাফসীর ‘নিফাক’ বা কপটতাও বর্ণিত হয়েছে। যায়দ ইবনু আসলাম (রহঃ) বলেন যে, এখানে উদ্দেশ্য হচ্ছে ধর্মীয় রোগ বা ব্যাধি, শারীরিক রোগ নয়। ইসলাম সম্পর্কে তাদের সংশয় ও সন্দেহজনিত একটা বিশেষ রোগ ছিলো, মহান আল্লাহ তাদের সেই রোগ বাড়িয়ে দিলেন। (তাফসীর তাবারী ১/২৮০) যেমন কুর’আন মাজীদে আছেঃ<br />
<br />
﴿فَاَمَّا الَّذِیْنَ اٰمَنُوْا فَزَادَتْهُمْ اِیْمَانًا وَّ هُمْ یَسْتَبْشِرُوْنَ وَ اَمَّا الَّذِیْنَ فِیْ قُلُوْبِهِمْ مَّرَضٌ فَزَادَتْهُمْ رِجْسًا اِلٰى رِجْسِهِمْ﴾<br />
<br />
‘অবশ্যই সে সব লোক ঈমান এনেছে, এই সূরাহ্ তাদের ঈমানকে বর্ধিত করেছে এবং তারাই আনন্দ লাভ করছে। আর যাদের অন্তরসমূহে রোগ হয়েছে, এই সূরাহ্ তাদের মধ্যে তাদের কলুষতার সাথে আরো কলুষতা বর্ধিত করেছে।’ (৯ নং সূরাহ্ তাওবাহ, আয়াত নং ১২৪-১২৫) অর্থাৎ তাদের পাপ গোমরাহী আরো বেড়ে যায় এবং এই প্রতিদান তাদের কাজের সাথে সম্পূর্ণ সামঞ্জস্যপূর্ণ। এই তাফসীরই উত্তম। এই ফরমানটি ঠিক এরই মতোঃ ﴿وَ الَّذِیْنَ اهْتَدَوْا زَادَهُمْ هُدًى وَّ اٰتٰىهُمْ تَقْوٰىهُمْ﴾<br />
<br />
 ‘যারা সৎ পথ অবলম্বন করে মহান আল্লাহ তাদের সৎ পথে চলার শক্তি বৃদ্ধি করেন এবং তাদেরকে মুত্তাক্বী হওয়ার শক্তি দান করেন।’ (৪৭ নং সূরাহ্ মুহাম্মাদ, আয়াত নং ১৭)<br />
<br />
কারীগণ یَكْذِبُوْنَ ইয়াকযিবূনকে یُكَذِّبُوْنَ ইউকায্যিবূনা-ও পড়েছেন। মুনাফিকদের মধ্যে এই বদ অভ্যাস ছিলো যে, তারা মিথ্যা কথাও বলতো এবং অবিশ্বাসও করতো। রাসূলুল্লাহ (সাল্লাল্লাহু ‘আলাইহি ওয়া সাল্লাম) মুনাফিকদেরকে চেনা সত্ত্বেও তাদেরকে হত্যা করেননি। এর কারণ এই যে, সহীহুল বুখারী ও সহীহ মুসলিমের বর্ণনায় আছে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) ‘উমার (রাঃ)-কে বলেনঃ  أُكْرِهُ أَنْ يَّتَحَدَّثَ الْعَرَبُ أَنَّ مُحَمَّدًا يَقْتُلُ أَصْحَابَهُ.<br />
<br />
‘মুহাম্মাদ (সাল্লাল্লাহু ‘আলাইহি ওয়া সাল্লাম) তাঁর সাথীগণকে হত্যা করে থাকেন এ চর্চা হওয়াটা আমি আদৌ পছন্দ করি না।’ (সহীহুল বুখারী, হাদীস ২৪৯৬, সহীহ মুসলিম, হাদীস ৪/৬৩, ১৯৯৮, ১৯৯৯, তাফসীরে কুরত্ববী ১/২১৬)  ভাবার্থ এই যে, মুনাফিকদেরকে তাদের অন্তরের কুফরীর জন্যে হত্যা করা হলে আশে পাশের মরুচারী বেদুঈনদের এটা জানা থাকবে না। তাদের দৃষ্টি তো শুধু বাহ্যিকের ওপরই থাকবে। সুতরাং যখন তাদের মধ্যে এ সংবাদ প্রচারিত হবে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) নিজের সাথীদেরকে হত্যা করেছেন তখন তারা হয়তো ভয়ে ইসলাম গ্রহণ থেকে বিরত থাকবে। <br />
<br />
ইমাম কুরতুবী (রহঃ) বলেন, আমাদের ‘আলিমদেরও এটাই অভিমত। ঠিক এভাবেই রাসূলুল্লাহ (সাল্লাল্লাহু ‘আলাইহি ওয়া সাল্লাম) মুআল্লাফাতে কুলুব তথা ইসলামের প্রতি আকৃষ্ট করার উদ্দেশ্যে ধন-সম্পদ দান করতেন। যদিও তাদের খারাপ ‘আক্বীদাহ সম্পর্কে অবহিত থাকতেন। ইমাম মালিক (রহঃ)ও মুনাফিকদের হত্যা না করার কারণ এটাই বর্ণনা করেছেন। যেমন মুহাম্মাদ ইবনু জাহাম, কাযী ইসমা‘ঈল এবং আবহারী (রহঃ) নকল করেছেন। ইবনু মাজেশুনের কথায় একটি কারণ এও নকল করা হয়েছে। যাতে নবী (সাল্লাল্লাহু ‘আলাইহি ওয়া সাল্লাম)-এর উম্মাত জানতে পারে যে, বিচারক নিজের অবগতির ওপর ফায়সালা করতে পারেন না। মুনাফিকদেরকে হত্যা না করার এটাও ছিলো অন্যতম কারণ। <br />
<br />
অন্যান্য ধর্মীয় নীতির ক্ষেত্রে ‘আলিমদের মধ্যে মতভেদ বিদ্যমান থাকলেও এ বিষয়ে সবাই একমত যে, বিচারক শুধু নিজের অবগতির ওপর ভিত্তি করে কাউকে হত্যা করতে পারেন না। ইমাম শাফি‘ঈ (রহঃ) আরো একটি কারণ বর্ণনা করেছেন, তা হলো, মুনাফিকরা নিজেদের ঈমানের কথা মুখে প্রকাশ করতো বলেই মহানবী (সাল্লাল্লাহু ‘আলাইহি ওয়া সাল্লাম) তাদেরকে হত্যা করা থেকে বিরত ছিলেন। যদিও তিনি জানতেন যে, তাদের অন্তর এর বিপরীত। কিন্তু এ প্রকাশ্য কথাই হত্যা করার সিদ্ধান্তকে দূরে সরিয়ে রাখতো। একথার সমর্থনে সহীহুল বুখারী ও সহীহ মুসলিমে বর্ণিত বিশুদ্ধ হাদীসও পেশ করা যেতে পারে। <br />
<br />
সহীহুল বুখারী ও সহীহ মুসলিমে বর্ণিত আছে যে, মহানবী (সাল্লাল্লাহু ‘আলাইহি ওয়া সাল্লাম) ইরশাদ করেছেনঃ <br />
<br />
أُمِرْتُ أَنْ أُقَاتِلَ النَّاسَ حَتَّى يَقُولُوا لاَ إِلَهَ إِلاَّ اللهُ فَمَنْ قَالَ لَا إِلٰهَ إِلاَّ اللهُ فَقَدْ عَصَمَ مِنِّى مَالَهُ وَنَفْسَهُ إِلاَّ بِحَقِّهِ وَحِسَابُهُ عَلَى اللهِ.<br />
<br />
‘আমি লোকদের সাথে যুদ্ধ চালিয়ে যাওয়ার জন্য নির্দেশিত হয়েছি, যতোক্ষণ না তারা সাক্ষ্য দেয় যে, মহান আল্লাহ ব্যতীত সত্য কোন উপাস্য নেই ও মুহাম্মাদ (সাল্লাল্লাহু ‘আলাইহি ওয়া সাল্লাম) আল্লাহ তা‘আলার রাসূল। আর সালাত প্রতিষ্ঠা করে ও যাকাত আদায় করে। তারা যদি এগুলো করে, তবে আমার পক্ষ থেকে তাদের জান ও মালের ব্যাপারে নিরাপত্তা লাভ করলো; অবশ্য ইসলামের বিধান অনুযায়ী যদি কোন কারণ থাকে, তাহলে স্বতন্ত্র কথা। আর তাদের হিসাবের ভার মহান আল্লাহর ওপর অর্পিত। (সহীহুল বুখারী হাদীস  নং ২৫, ৩৮৫, ১৩৩৫, ২৭৮৬, ৬৫২৬, ৬৮৫৫, সহীহ মুসলিম হাঃ ১৩৩, ১৩৪, ১৩৫, ১৩৬, ১৩৭, ১৩৮, ১/৮ হাঃ ২২; আ.প্র. হাঃ হাঃ ২৪, ই.ফা. হাঃ ২৪) উদ্দেশ্য এই যে, এ কালিমা বলার সাথে সাথে তাদের ওপর ইসলামের প্রকাশ্য আদেশ-নিষেধ বাস্তবায়ন করা চালু হয়ে যাবে। অতএব তাদের আন্তরিক বিশ্বাসও যদি এর অনুরূপ হয়, তাহলে এটা আখিরাতে তাদের মুক্তির কারণ হবে, নচেৎ এটা সেখানে কোন উপকারে আসবে না। কিন্তু দুনিয়ার বুকে তাদের ওপর অন্যান্য মুসলমানের আইন চালু থাকবে। এসব লোকের নাম এখানে যদিও মুসলমানের নামের অন্তর্ভুক্ত, কিন্তু আখিরাতে ঠিক পুলসিরাতের ওপর মুসলমানদের মধ্য হতে তাদেরকে দূরে পৃথক করে দেয়া হবে। তখন তারা অন্ধকারে বিচলিত হয়ে উচ্চ শব্দে মুসলমানদের ডাক দিয়ে বলবেঃ<br />
 <br />
يُنَادُونَهُمْ أَلَمْ نَكُنْ مَعَكُمْ قَالُوا بَلَى وَلَكِنَّكُمْ فَتَنْتُمْ أَنْفُسَكُمْ وَتَرَبَّصْتُمْ وَارْتَبْتُمْ وَغَرَّتْكُمُ الْأَمَانِيُّ حَتَّى جَاءَ أَمْرُ اللهِ.<br />
<br />
‘তারা মু’মিনদের ডেকে বলবে- ‘আমরা কি তোমাদের সাথে ছিলাম না?’ তারা উত্তর দিবে, ‘হ্যাঁ, কিন্তু তোমরা নিজেরাই নিজেদের বিপদে ফেলে দিয়েছো, তোমরা অপেক্ষা করেছিলে আমাদের ধ্বংসের জন্য। তোমরা সন্দেহে পতিত ছিলে, আর মিথ্যা আশা-আকাক্সক্ষা তোমাদের প্রতারিত করেছিলো। শেষ পর্যন্ত মহান আল্লাহ্‌র হুকুম এসে গেলো। (৫৭ নং সূরাহ আল হাদীদ, আয়াত  নং ১৪)<br />
<br />
মোটকথা, আখিরাতেও মুনাফিকরা মুসলমানদের পিছনে থেকে তাদেরকে জড়িয়ে থাকতে সচেষ্ট হবে, কিন্তু শেষ পর্যন্ত তাদেরকে আলাদা করে দূরে সরিয়ে দেয়া হবে। তাদের এবং তাদের আশা আকাঙ্খার মাঝে বাধার প্রাচীর সৃষ্টি হয়ে যাবে। আর তারা মুসলমানদের মাঝে সাজদায় পড়ে যাবে। কিন্তু তারা সাজদাহ করতে সক্ষম হবে না। যেমনটি বিভিন্ন হাদীসে বিস্তারিত বর্ণনা হয়েছে। কোন কোন বিশ্লেষণকারীর মতে তাদেরকে হত্যা না করার কারণ ছিলো এই যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) থাকাবস্থায় তাদের দুষ্টুমি মারাত্মক ধরনের কোন ক্ষতির কারণ ছিলো না। কেননা মহান আল্লাহ ওয়াহীল দ্বারা মুসলমানদেরকে তাদের দুষ্টুমি থেকে রক্ষা করেতেন। কিন্তু রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর পরে আল্লাহ না করুন , যদি এরূপ লোক থাকে যাদের কপটতা প্রকাশ পেয়ে যায় আর মুসলমানগণ ভালোভাবে জানতে পারে, তবে তাদেরকে হত্যা করাই উচিত হবে। <br />
<br />
ইমাম মালিক (রহঃ)-এর মতে নিফাক বা কপটতা ছিলো মহানবী (সাল্লাল্লাহু ‘আলাইহি ওয়া সাল্লাম)-এর যুগে। কিন্তু বর্তমানে তা ‘যিনদিকাহ’ বা ধর্মহীনতা এবং মহান আল্লাহর একত্ববাদে বিশ্বাসহীনতা। ‘যিনদিক’ বা মহান আল্লাহর একত্ববাদে অবিশ্বাসীদের সম্বন্ধে ‘আলিমগণের মাঝে মতভেদ রয়েছে যে, তাদের কুফরী প্রকাশ পেলে তাদেরকে হত্যা করা যাবে কি-না? আর যে ‘যিনদিক’রা অন্য মানুষকে তার শিক্ষা দিয়ে থাকে এবং যারা শিক্ষা দেয় না তাদের মাঝে পার্থক্যের কোন সীমারেখা টানতে হবে কি? এই কুফরী একাধিকবার প্রকাশ পেলেও কি এই নির্দেশ? কিংবা একবার হলেও কি এই নির্দেশ? আবার এ ব্যাপারেও মতভেদ আছে যে, এই ইসলাম গ্রহণ বা এই কুফরী হতে প্রত্যাবর্তন স্বয়ং তাদের পক্ষ থেকে হলে বা তাদের ওপর বিজয় লাভের পর হলে কি এই নির্দেশই বহাল থাকবে? মোটকথা, এসব বিষয়ে মতভেদ রয়েছে। কিন্তু ঐ গুলো বর্ণনার জায়গাহ হলো আহকামের কিতাবসমূহে, তাফসীরের কিতাবে নয়। সুতরাং আমরাও তা আর বর্ণনা করতে চাচ্ছি না।<br />
 <br />
চৌদ্দজন প্রধান ও কুখ্যাত লোকের ‘নিফাক’ রাসূলুল্লাহ (সাল্লাল্লাহু ‘আলাইহি ওয়া সাল্লাম) নিশ্চিত রূপেই জানতেন। এসব কলুষিত লোক তারাই ছিলো যারা তাবূকের যুদ্ধে পরস্পরের সুপরিকল্পিত পরামর্শক্রমে এই সিদ্ধান্ত নিয়ে ফেলেছিলো যে, তারা রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর সাথে প্রতারণা করবেই।<br />
<br />
তারা তাঁকে হত্যা করার ঘৃণ্য ষড়যন্ত্র এঁটেছিলো যে, রাতের দুর্ভেদ্য অন্ধকারে যখন তিনি অমুক খাদের নিকটবর্তী হবেন তখন তাঁর উষ্ট্রিকে তারা তাড়া করবে। এর ফলে রাসূলুল্লাহ (সাল্লাল্লাহু ‘আলাইহি ওয়া সাল্লাম) খাদের মধ্যে পড়ে যাবেন। মহান আল্লাহ স্বীয় নবী (সাল্লাল্লাহু ‘আলাইহি ওয়া সাল্লাম)-কে ওয়াহীর মাধ্যমে এই জঘন্য কপটতার কথা জানিয়ে দেন। রাসূলুল্লাহ (সাল্লাল্লাহু ‘আলাইহি ওয়া সাল্লাম) হুযাইফা (রাঃ)-কে ডেকে এর ঘটনার সংবাদ দেন, এমন কি এক এক করে ঐ কপটদের নাম পর্যন্তও তিনি বলে দেন। তথাপিও তিনি উপরোক্ত কারণে তাদেরকে হত্যা করার নির্দেশ জারী করলেন না। এরা ছাড়া অন্যান্য মুনাফিকদের নাম তাঁর জানা ছিলো না। মহান আল্লাহ ইরশাদ করেনঃ<br />
<br />
﴿وَ مِمَّنْ حَوْلَكُمْ مِّنَ الْاَعْرَابِ مُنٰفِقُوْنَ وَمِنْ اَهْلِ الْمَدِیْنَةِۛ۫ مَرَدُوْا عَلَى النِّفَاقِ۫ لَا تَعْلَمُهُمْ نَحْنُ نَعْلَمُهُمْ﴾<br />
<br />
‘আর তোমাদের মরুবাসীদের মধ্য থেকে কতিপয় লোক এবং মাদীনাবাসীদের মধ্য হতেও কতিপয় লোক এমন মুনাফিক রয়েছে, যারা নিফাকের চরমে পৌঁছে গেছে। তুমি তাদেরকে জানো না, আমিই তাদেরকে জানি।’ (৯ নং সূরাহ্ তাওবাহ, আয়াত নং ১০১)<br />
<br />
অন্য এক জায়গায় তিনি বলেনঃ<br />
<br />
﴿لَىِٕنْ لَّمْ یَنْتَهِ الْمُنٰفِقُوْنَ وَ الَّذِیْنَ فِیْ قُلُوْبِهِمْ مَّرَضٌ وَّ الْمُرْجِفُوْنَ فِی الْمَدِیْنَةِ لَنُغْرِیَنَّكَ بِهِمْ ثُمَّ لَا یُجَاوِرُوْنَكَ فِیْهَاۤ اِلَّا قَلِیْلًا مَّلْعُوْنِیْنَۛۚ اَیْنَمَا ثُقِفُوْۤا اُخِذُوْا وَ قُتِّلُوْا تَقْتِیْلًا﴾<br />
<br />
‘মুনাফিকরা এবং যাদের অন্তরে ব্যাধি আছে এবং যারা নগরে গুজব রটনা করে, তারা বিরত না হলে আমি নিশ্চয়ই তাদের বিরুদ্ধে তোমাকে প্রবল করবো; এরপর এই নগরীতে তোমার প্রতিবেশী রূপে তারা স্বল্প সময়ই থাকবে অভিশপ্ত হয়ে, তাদেরকে যেখানেই পাওয়া যাবে সেখানেই ধরা হবে এবং নির্দয়ভাবে হত্যা করা হবে।’ (৩৩ নং সূরাহ্ আহযাব, আয়াত নং ৬০-৬১)<br />
<br />
এই আয়াতগুলো থেকে জানা গেলো যে, ঐ মুনাফিকরা কে কে ছিলো, রাসূলুল্লাহ (সাল্লাল্লাহু ‘আলাইহি ওয়া সাল্লাম) তা জানতেন না। তবে তাদের নিন্দনীয় স্বভাবের যে বর্ণনা দেয়া হয়েছিলো তা যাদের মধ্যে পাওয়া যেতো, তাদের ওপর নিফাক প্রযোজ্য হতো। যেমন এক জায়গায় মহান আল্লাহ স্পষ্টভাবেই বলেনঃ  ﴿وَ لَوْ نَشَآءُ لَاَرَیْنٰكَهُمْ فَلَعَرَفْتَهُمْ بِسِیْمٰىهُمْ١ؕ وَ لَتَعْرِفَنَّهُمْ فِیْ لَحْنِ الْقَوْلِ﴾<br />
<br />
আমি ইচ্ছা করলে তোমাকে তাদের পরিচয় দিতাম। ফলে তুমি তাদের লক্ষণ দেখে তাদেরকে চিনতে পারবে, তুমি অবশ্যই কথার ভঙ্গিতে তাদেরকে চিনতে পারতে। (৪৭ নং সূরাহ্ মুহাম্মাদ, আয়াত  নং ৩০)<br />
<br />
এ কপটচারী মুনাফিকদের মধ্যে সবচেয়ে প্রসিদ্ধ ছিলো ‘আবদুল্লাহ ইবনু উবাই ইবনু সালূল। যায়দ ইবনু আরকাম (রাঃ) তার কপটতাপূর্ণ স্বভাব সম্পর্কে রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর সামনে সাক্ষ্য দানও করেছিলেন, যা মুনাফিকদের বৈশিষ্ট্য প্রসঙ্গে বিবৃত হয়েছে। এ সত্ত্বেও আমরা দেখতে পাই যখন সে মারা যায় তখন রাসূলুল্লাহ (সাল্লাল্লাহু ‘আলাইহি ওয়া সাল্লাম) তার জানাযার সালাত আদায় করেছেন। অন্যান্য মুসলিম সাহাবীগণের (রাঃ) মতো তিনিও তার দাফন কাজে অংশগ্রহণ করেছেন। এমন কি ‘উমার (রাঃ) যখন একটু জোর দিয়ে তার কপটতার কথা স্মরণ করিয়ে দিচ্ছেন, তখন তিনি বলছেনঃ<br />
<br />
إِنِّي أُكْرِهُ أَنْ يَّتَحَدَّثَ الْعَرَبُ أَنَّ مُحَمَّدًا يَقْتُلُ أَصْحَابَهُ.<br />
<br />
‘আরবের লোক সমালোচনা করবে যে, মুহাম্মাদ (সাল্লাল্লাহু ‘আলাইহি ওয়া সাল্লাম) তাঁর সহচরদেরকে হত্যা করে থাকেন, তা আমি চাইনা।’ (সহীহুল বুখারী ৪৯০৫, সহীহ মুসলিম ২৫৮৪) সহীহ হাদীসের বর্ণনায় আছে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ <br />
 إِنِّي خُيِّرْتُ فَاخْتَرْتُ‘আমাকে তার জন্য ক্ষমা প্রার্থনা করার বা না করার স্বাধীনতা দেয়া হয়েছে।’  কিন্তু আমি ক্ষমা প্রার্থনা করাকেই পছন্দ করেছি।’ (সহীহুল বুখারী ১৩০০, ৪৩৯৪) অন্য একটি বর্ণনায় আছে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেছেনঃ<br />
<br />
لَوْ أَنِّيْ أَعْلَمُ لَوْ زِدْتُ عَلَى السَّبْعِيْنَ يَغْفِرُ اللهُ لَهُ لَزِدْتُ.<br />
<br />
‘আমি যদি জানতাম যে সত্তরবারের অধিক ক্ষমা প্রার্থনা করলে তাকে মার্জনা করা হবে তাহলে আমি অবশ্যই তার অধিকই করতাম। (সহীহুল বুখারী ১৩০০, ৪৩৯৪, ফাতহুল বারী ৮/১৮৪, সহীহ মুসলিম ৪/২১৪১, জামি‘তিরমিযী ৫/৩০৯৭, সুনান নাসাঈ ৪/১৯৬৫, মুসনাদ আহমাদ১/১৬/৯৫)<br />
</div></div></div></div><div class="panel panel-default"><div class="panel-heading" role="tab" id="heading_2_10_1"><h4 class="panel-title"><a role="button" data-toggle="collapse" data-parent="#accordion" href="#collapse_2_10_1" aria-expanded="true" aria-controls="collapse_2_10_1"><i class="more-less fa fa-plus"></i>তাফসীর আবু বকর জাকারিয়া</a></h4></div><div id="collapse_2_10_1" class="panel-collapse collapse" role="tabpanel" aria-labelledby="heading_2_10_1"><div class="panel-body"><div class="tafseer_content"><p>তাদের অন্তরসমূহে রয়েছে ব্যধি। অতঃপর আল্লাহ্‌ তাদের ব্যধি আরও বাড়িয়ে দিয়েছেন [১]। আর তাদের জন্য রয়েছে কষ্টদায়ক শাস্তি, কারণ তারা মিথ্যাবাদী [২]। <br /> <br />[১] এ আয়াতে বলা হয়েছে যে, তাদের অন্তর রোগাক্রান্ত বা অসুস্থ। তাই আল্লাহ্‌ তা'আলা তাদের এ রোগকে আরও বাড়িয়ে দিয়েছেন। রোগ সে অবস্থাকেই বলা হয়, যে অবস্থায় মানুষ স্বাভাবিক অবস্থার বাইরে চলে যায় এবং তাদের কাজ-কর্মে বিঘ্ন সৃষ্টি হয়। যার শেষ পরিণাম ধ্বংস ও মৃত্যু। এ আয়াতে তাদের অন্তর্নিহিত কুফরকে রোগ বলা হয়েছে যা আত্মিক ও দৈহিক উভয় বিবেচনায়ই বড় রোগ। রূহানী ব্যাধি তো প্রকাশ্য; কেননা, <br /> <br />প্রথমতঃ এ থেকে স্বীয় পালনকর্তার না-শোকরি ও অবাধ্যতা সৃষ্টি হয়। যাকে কুফর বলা হয়, তা মানবাত্মার জন্য সর্বাপেক্ষা কঠিন ব্যাধি। মানবসভ্যতার জন্যও অত্যন্ত ঘৃণ্য দোষ। <br /> <br /> দ্বিতীয়তঃ দুনিয়ার হীন উদ্দেশ্য হাসিল করার জন্য সত্যকে গোপন করা এবং স্বীয় অন্তরের কথাকে প্রকাশ করার হিম্মত না করা - এ ব্যাপারটিও অন্তরের বড় রোগ। মুনাফেকদের দৈহিক রোগ এজন্য যে, তারা সর্বদাই এ ভয়ের মধ্যে থাকে যে, না জানি কখন কোথায় তাদের প্রকৃত স্বরূপ প্রকাশ হয়ে পড়ে। দিনরাত এ চিন্তায় ব্যস্ত থাকাও একটা মানসিক ও রীরিক ব্যাধিই বটে। তাছাড়া এর পরিণাম অনিবার্যভাবেই ঝগড়া ও শক্ৰতা। কেননা, মুসলিমদের উন্নতি ও অগ্রগতি দেখে তারা সবসময়ই হিংসার আগুনে দ্বন্ধ হতে থাকে, কিন্তু সে হতভাগা নিজের অন্তরের কথাটুকুও প্রকাশ করতে পারে না। ফলে সে শারিরীক ও মানসিকভাবে অসুস্থ থাকে। “আল্লাহ্‌ তাদের রোগকে আরও বাড়িয়ে দিয়েছেন”-এর অর্থ এই যে, তারা যেহেতু তাদের অন্তরকে ব্যাধি দিয়ে কলুষিত করেছে সেহেতু তাদের এ কলুষতা দিন দিন বাড়তেই থাকবে। এখানে মূলতঃ যা বুঝানো হয়েছে তা হলো, আল্লাহ্ তা'আলা কারও উপর যুলুম করেন না। কেউ খারাপ পথে চলতে না চাইলে তাকে সে পথে জোর করে চলতে বাধ্য করেন না এ কথা কুরআনের অন্যান্য আয়াতেও এসেছে। যেমন, সূরা আল-মায়েদার ৪৯, সূরা আল-আন’আমের ১১০, সূরা আত-তাওবাহর ১২৫, সূরা আস্-সফফ -এর ৫নং আয়াতে সুস্পষ্টভাবে বুঝানো হয়েছে যে, তাদের খারাপ কর্মকাণ্ডের কারণেই তাদের পরিণতি খারাপ হয়েছে। আর হিদায়াতও নসীব হয়নি। <br /> <br />[২] মুনাফিকদের এমন দু’টি চরিত্র ছিল যে, তারা নিজেরা মিথ্যা বলত, অপরকেও মিথ্যাবাদী বলত। [ইবনে কাসীর] এর দ্বারা বোঝা যায় যে, মিথ্যা বলার অভ্যাসই তাদের প্রকৃত অন্যায়। এ বদ-অভ্যাসই তাদেরকে কুফর ও নিফাক পর্যন্ত পৌঁছে দিয়েছে। এ জন্যই অন্যায়ের পর্যায়ে যদিও কুফর ও নিফাকই সর্বাপেক্ষা বড়, কিন্তু এসবের ভিত্তি ও বুনিয়াদ হচ্ছে মিথ্যা। তাই আল্লাহ্‌ তা'আলা মিথ্যা বলাকে মূর্তিপূজার সাথে যুক্ত করে বলেছে, “মূর্তিপূজার অপবিত্রতা ও মিথ্যা বলা হতে বিরত থাক”। [সূরা আল-হাজ্জ&#59;৩০] <br /> <br />হাদীসে এসেছে, রাসূলুল্লাহ সাল্লাল্লাহু ‘আলাইহি ওয়া সাল্লাম বলেছেন, “তোমরা মিথ্যা থেকে বেঁচে থাক। কেননা, মিথ্যা ঈমান দূর করে”। [মুসনাদে আহমাদ&#59; ১/৫] <br /></p></div></div></div></div><div class="panel panel-default"><div class="panel-heading" role="tab" id="heading_2_10_2"><h4 class="panel-title"><a role="button" data-toggle="collapse" data-parent="#accordion" href="#collapse_2_10_2" aria-expanded="true" aria-controls="collapse_2_10_2"><i class="more-less fa fa-plus"></i>তাফসীর ফাতহুল মাজীদ</a></h4></div><div id="collapse_2_10_2" class="panel-collapse collapse" role="tabpanel" aria-labelledby="heading_2_10_2"><div class="panel-body"><div class="tafseer_content"><b> ৮-১০ নং আয়াতের তাফসীর: </b><br />
<br />
আল্লাহ তা‘আলা সূরার শুরুতে মু’মিন-মুত্তাকীদের সম্পর্কে আলোচনা করার পর তাদের বিপরীতে কাফিরদের কথা তুলে ধরেছেন, অতঃপর এ আয়াত থেকে পনের নং আয়াত পর্যন্ত যারা বাহ্যিক ঈমানের দাবিদার কিন্তু প্রকৃতপক্ষে কাফির তাদের কথা আলোচনা করেছেন। এদেরকেই বলা হয় মুনাফিক। ইসলাম ও মুসলিমদের জন্য এ মুনাফিকরাই কাফিরদের চেয়ে বেশি ক্ষতিকর। <br />
<br />
অন্যত্র আল্লাহ তা‘আলা মুনাফিকদের বর্ণনা দিয়ে বলেন: <br />
<br />
(وَمِمَّنْ حَوْلَكُمْ مِنَ الْأَعْرَابِ مُنَافِقُوْنَ وَمِنْ أَهْلِ الْمَدِيْنَةِ مَرَدُوا عَلَي النِّفَاقِ)<br />
<br />
“মরুবাসীদের মধ্যে যারা তোমাদের আশেপাশে আছে তাদের কেউ কেউ মুনাফিক এবং মদীনাবাসীদের মধ্যেও কেউ কেউ কপটতায় সিদ্ধহস্ত।”(সূরা তাওবাহ ৯:১০১)<br />
<br />
আল্লাহ তা‘আলা মুনাফিকদের ব্যাপারে আরো বলেন:<br />
<br />
(يَحْذَرُ الْمُنَافِقُوْنَ أَنْ تُنَزَّلَ عَلَيْهِمْ سُوْرَةٌ تُنَبِّئُهُمْ بِمَا فِيْ قُلُوْبِهِمْ) <br />
<br />
“মুনাফিকেরা ভয় করে যে, তাদের সম্পর্কে এমন এক সূরা অবতীর্ণ হবে, যা তাদের অন্তরের কথা প্রকাশ করে দেবে।”(সূরা তাওবাহ ৯:৬৪)<br />
<br />
مُنَافِق শব্দটি نفاق মূলধাতু থেকে গৃহীত হয়েছে, যার অর্থ কপটতা, দ্বিমুখিতা, মুনাফিকী ইত্যাদি।<br />
<br />
শরয়ী পরিভাষায় মুনাফিক বলা হয়- যারা অন্তরে কুফরী গোপন রাখে এবং বাহ্যিক ঈমান প্রকাশ করে।<br />
<br />
ইমাম ইবনু কাসীর (রহঃ) বলেন: نفاق হল ভাল প্রকাশ করা ও মন্দ গোপন করা। ইমাম ইবনু জারীর (রহঃ) বলেন: মুনাফিক তারা যাদের কথা কাজের বিপরীত এবং অভ্যন্তরীণ অবস্থা বাহ্যিক অবস্থার বিপরীত। (তাফসীর ইবনে কাসীর, অত্র আয়াতের তাফসীর)<br />
<br />
أسَاسُ النِّفَاقِ: <br />
<br />
কপটতার মূল ভিত্তি: কপটতার মূল ভিত্তি হল কুফর ও কাপুরুষতা। কুফর-মুনাফিক যা গোপন করে রাখে, আর কাপুরুষতা হল যে কারণে অভ্যন্তরীণের বিপরীত বাহ্যিক প্রকাশ করে থাকে। এ কারণে মুনাফিকরা কাপুরুষ ও দুর্বল মনের হয়ে থাকে। (উসূলুদ দাওয়াহ ৩৯৭ পৃ:) <br />
<br />
<b> মুনাফিক দু’প্রকার। যথা: </b><br />
<br />
১. منافق اعتقادي <br />
<br />
বা বিশ্বাসগত মুনাফিক, এরা নিজেদের সম্মান ও জান-মাল রক্ষা করার জন্য অথবা নিজেদের অসৎ উদ্দেশ্য হাসিল করার জন্য মুখে ইসলামের কথা বলে, প্রকৃতপক্ষে তাদের অন্তর কুফরী দ্বারা পরিপূর্ণ। এরা ইসলামের গণ্ডির বাইরে। এদের ব্যাপারেই আল্লাহ তা‘আলা বলেন:<br />
<br />
(إِنَّ الْمُنَافِقِينَ فِي الدَّرْكِ الْأَسْفَلِ مِنَ النَّارِ) <br />
<br />
“মুনাফিকরা তো জাহান্নামের নিম্নতম স্তরে থাকবে।”(সূরা নিসা ৪:১৪৫)<br />
<br />
এ প্রকার মুনাফিকদের কথাই আল্লাহ তা‘আলা এ সূরার মধ্যে আলোচনা করেছেন।<br />
<br />
২. منافق عملي <br />
<br />
বা আমলগত মুনাফিক। যেমন আবদুল্লাহ ইবনে আমর থেকে বর্ণিত, রাসূলুল্লাহ (সাল্লাল্লাহু ‘আলাইহি ওয়া সাল্লাম) বলেন:  <br />
<br />
أَرْبَعٌ مَنْ كُنَّ فِيهِ كَانَ مُنَافِقًا خَالِصًا، وَمَنْ كَانَتْ فِيهِ خَصَلَةٌ مِنْهُنَّ كَانَتْ فِيهِ خَصْلَةٌ مِنَ النِّفَاقِ حَتَّي يَدَعَهَا: إِذَا حَدَّثَ كَذِبَ، وَإِذَا عَاهَدَ غَدَرَ، وَإِذَا وَعَدَ أَخْلَفَ، وَإِذَا خَاصَمَ فَجَرَ<br />
<br />
 “যার মাঝে চারটি বৈশিষ্ট্য থাকবে সে খাঁটি মুনাফিক এবং যার মাঝে এগুলোর একটি পাওয়া যাবে তার মাঝে সেরূপ মুনাফিকের বৈশিষ্ট্য থাকবে যতক্ষণ পর্যন্ত না তা পরিত্যাগ করে- যখন কথা বলে তখন মিথ্যা কথা বলে, ওয়াদা করলে ভঙ্গ করে, আমানত রাখলে তার খিয়ানত করে, এবং ঝগড়া করলে অশ্লীল ভাষায় গালাগালি করে।”(সহীহ বুখারী হা: ৩৪)<br />
<br />
কোন মু’মিন ব্যক্তির আমলে বাহ্যিকভাবে এ স্বভাবগুলো পাওয়া গেলে তিনি অপরাধী বলে গণ্য হবেন। ইসলাম থেকে বের হয়ে যাবেন না। কিন্তু যার অন্তরে এবং আমলে এ স্বভাবগুলো পাওয়া যাবে তিনি প্রকৃতপক্ষে ইসলাম থেকে বের হয়ে যাবেন।<br />
<br />
আল্লাহ তা‘আলা সূরা বাকারাহসহ অন্যান্য যে সকল সূরাতে মুনাফিকদের ব্যাপারে আলোচনা করেছেন সে সবের মধ্যে রয়েছে<br />
<br />
 منافق اعتقادي <br />
<br />
বা বিশ্বাসগত মুনাফিক, যারা ইসলামের গণ্ডির বাইরে। (তাফসীরে সা‘দী পৃ.: ১৯)<br />
<br />
মাদানী সূরাগুলোতে মুনাফিকদের বৈশিষ্ট্য আলোচনা করা হয়েছে। কেননা মক্কায় কোন মুনাফিক ছিল না; বরং সেখানে ছিল ঈমানদারদের বিপরীত কাফির ও মুশরিক, তবে কিছু লোক এমন ছিলেন যারা বাহ্যত ও আপাত দৃষ্টিতে কাফিরদের সঙ্গে থাকতেন কিন্তু প্রকৃতপক্ষে ছিলেন মুসলিম। রাসূলুল্লাহ (সাল্লাল্লাহু ‘আলাইহি ওয়া সাল্লাম) যখন মক্কা ছেড়ে মদীনায় হিজরত করলেন তখন মদীনাবাসী আউস ও খাযরাজ গোত্রদ্বয় আনসার উপাধি লাভ করেন এবং রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর সাহাবী হবার সৌভাগ্য লাভ করেন। কিন্তু ইয়াহূদীরা স্বীয় মতবাদে বহাল থাকল। তাদের মধ্যে শুধু আবদুল্লাহ বিন সালাম সত্য ধর্মের সুশীতল ছায়ায় আশ্রয় গ্রহণ করলেন। তখন পর্যন্ত মুনাফিকদের জঘন্যতম দল সৃষ্টি হয়নি। রাসূলুল্লাহ (সাল্লাল্লাহু ‘আলাইহি ওয়া সাল্লাম) এসব ইয়াহূদী ও আরবের অন্যান্য কতকগুলো গোত্রের সঙ্গে সন্ধিসূত্রে আবদ্ধ ছিলেন। এ দলের সূচনা এভাবে হয় যে, মদীনায় ইয়াহূদীদের তিনটি গোত্র ছিল: ১. বানু কাইনুকা ২. বানু নাযীর এবং ৩. বানু কুরাইযা।<br />
<br />
বনূ কাইনুকা ছিল খাযরাজের মিত্র এবং বাকি দু’টি গোত্র ছিল আউসের মিত্র। যখন বদর যুদ্ধ সংঘটিত হল এবং আল্লাহ তা‘আলা মুসলিমদের জয়যুক্ত করলেন, ইসলামের জয়ডংকা চারিদিকে বেজে উঠল ও তার অপূর্ব দীপ্তি চতুর্দিকে বিকশিত হয়ে উঠল, মুসলিমদের শক্তি প্রতিষ্ঠিত হল ও কাফিরদের গর্ব খর্ব হয়ে গেল, তখনই এ খবীস দলের গোড়া পত্তন হয়। আবদুল্লাহ বিন উবাই বিন সালূল খাযরাজ গোত্রের লোক হলেও আউস ও খাযরাজ উভয় দলের লোকই তাকে খুব সম্মান করত।<br />
<br />
এমনকি আনুষ্ঠানিকভাবে তাকে বাদশা বলে ঘোষণা দেয়ার পূর্ণ প্রস্তুতি গ্রহণ করা হয়েছিল। এমতাবস্থায় আকস্মিকভাবে এ গোত্রের মন ইসলামের প্রতি আকৃষ্ট হল। ফলে তার বাদশাহ হবার আশায় গুড়েবালি পড়ল। এ দুঃখ-পরিতাপ তো তার অন্তরে ছিলই, এদিকে ইসলামের অপ্রত্যাশিত ক্রমোন্নতি আর ওদিকে যুদ্ধের উপর্যুপরি বিজয় তাকে একেবারে কিংকর্তব্যবিমূঢ় করে দিল।<br />
<br />
এখন সে চিন্তা করল যে, এভাবে কাজ হবে না। সুতরাং সে ঝট করে প্রকাশ্যে ইসলাম গ্রহণ করে নিল এবং অন্তরে কাফির থাকার সিদ্ধান্ত নিয়ে ফেলল। দলের কিছু লোক তার অধীনে ছিল তাদেরকেও সে এ গোপন পন্থা বাতলে দিল। এভাবে মদীনা ও তার আশেপাশে কপটাচারীদের একটি দল রাতারাতি কায়িম হয়ে গেল। আল্লাহ তা‘আলার ফযলে এ কপটদের মধ্যে মক্কার মুহাজিরদের একজনও ছিলেন না, আর থাকবেই বা কেন? এ সম্মানিত ব্যক্তিবর্গ তো নিজেদের পরিবার-পরিজন, আত্মীয়-স্বজন ও ধনসম্পদ সবকিছু আল্লাহ তা‘আলা রাহে কুরবান করে রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর সঙ্গে এসেছিলেন।<br />
<br />
<b> পবিত্র কুরআনের আলোকে মুনাফিকদের কিছু আলামত ও বৈশিষ্ট্য: </b><br />
<br />
<b> ১. مرض القلب বা অন্তরের ব্যাধি: </b> <br />
<br />
আল্লাহ তা‘আলা বলেন: <br />
<br />
(فِیْ قُلُوْبِھِمْ مَّرَضٌﺫ فَزَادَھُمُ اللہُ مَرَضًاﺆ وَلَھُمْ عَذَابٌ اَلِیْمٌۭﺃ بِمَا کَانُوْا یَکْذِبُوْنَ) <br />
<br />
“তাদের অন্তরে রোগ রয়েছে, উপরন্তু আল্লাহ তাদের রোগ আরও বাড়িয়ে দিয়েছেন এবং তাদের জন্য যন্ত্রণাদায়ক শাস্তি রয়েছে যেহেতু তারা মিথ্যা বলতো।”(সূরা বাকারাহ ২:১০)<br />
<br />
<b> ২. الإفساد في الأرض বা জমিনে ফাসাদ সৃষ্টি করা: </b> <br />
<br />
আল্লাহ তা‘আলার বাণী:<br />
<br />
 وَاِذَا قِیْلَ لَھُمْ لَا تُفْسِدُوْا فِی الْاَرْضِﺫ قَالُوْٓا اِنَّمَا نَحْنُ مُصْلِحُوْنَﭚاَلَآ اِنَّھُمْ ھُمُ الْمُفْسِدُوْنَ وَلٰکِنْ لَّا یَشْعُرُوْنَﭛ <br />
<br />
“আর যখন তাদেরকে বলা হয়- তোমরা পৃথিবীতে অশান্তি সৃষ্টি কর না তখন তারা বলে, আমরা তো শুধু শান্তি স্থাপনকারী। সাবধান! তারাই অশান্তি সৃষ্টিকারী; কিন্তু তারা বুঝে না।”(সূরা বাকারাহ ২:১১-১২)<br />
<br />
<b> ৩. رميهم المؤمنين بالسفه বা মু’মিনদেরকে নির্বোধ বলে অপবাদ দেয়া: </b> <br />
<br />
যেমন আল্লাহ তা‘আলা বলেন:<br />
<br />
(وَاِذَا قِیْلَ لَھُمْ اٰمِنُوْا کَمَآ اٰمَنَ النَّاسُ قَالُوْٓا اَنُؤْمِنُ کَمَآ اٰمَنَ السُّفَھَا۬ئُﺚ اَلَآ اِنَّھُمْ ھُمُ السُّفَھَا۬ئُ وَلٰکِنْ لَّا یَعْلَمُوْنَ) <br />
<br />
“এবং যখন তাদেরকে বলা হয়, লোকেরা যেরূপ ঈমান এনেছে তোমরাও অনুরূপ ঈমান আন। তখন তারা বলে, নির্বোধেরা যেরূপ ঈমান এনেছে আমরাও কি সেরূপ ঈমান আনব? সাবধান! নিশ্চয়ই তারাই নির্বোধ কিন্তু তারা জানে না।”(সূরা বাকারাহ ২:১৩)<br />
<br />
<b> ৪. الخداع والرياء والتكاسل عن أداءالعبادات বা প্রতারণা করা, লোক দেখানো ইবাদত করা এবং ইবাদাতে শৈথিল্যতা প্রকাশ করা: </b><br />
<br />
আল্লাহ তা‘আলা বলেন:<br />
<br />
(يُخَادِعُونَ اللّٰهَ وَالَّذِيْنَ آمَنُوا وَمَا يَخْدَعُونَ إِلَّآ أَنْفُسَهُمْ وَمَا يَشْعُرُونَ) <br />
<br />
“তারা আল্লাহ ও মু’মিনদের সাথে প্রতারণা করে। প্রকৃত অর্থে তারা নিজেদের ব্যতীত আর কারও সাথে প্রতারণা করে না; অথচ তারা এটা অনুভব করতে পারে না।”(সূরা বাকারাহ ২:৯) <br />
<br />
আল্লাহ তা‘আলা অন্যত্র বলেন: <br />
<br />
(اِنَّ الْمُنٰفِقِیْنَ یُخٰدِعُوْنَ اللہَ وَھُوَ خَادِعُھُمْﺆ وَاِذَا قَامُوْٓا اِلَی الصَّلٰوةِ قَامُوْا کُسَالٰیﺫ یُرَا۬ءُوْنَ النَّاسَ وَلَا یَذْکُرُوْنَ اللہَ اِلَّا قَلِیْلًاﯝﺬ مُّذَبْذَبِیْنَ بَیْنَ ذٰلِکَﺣ لَآ اِلٰی ھٰٓؤُلَا۬ئِ وَلَآ اِلٰی ھٰٓؤُلَا۬ئِﺚ وَمَنْ یُّضْلِلِ اللہُ فَلَنْ تَجِدَ لَھ۫ سَبِیْلًاﯞ) <br />
<br />
“নিশ্চয়ই মুনাফিকরা আল্লাহর সঙ্গে ধোঁকাবাজি করে; বস্তুত তিনি তাদেরকে ধোঁকায় ফেলেন, আর যখন তারা সালাতে দাঁড়ায় তখন শৈথিল্যের সঙ্গে দাঁড়ায়- কেবল লোক দেখানোর জন্য এবং আল্লাহকে তারা অল্পই স্মরণ করে; দোটানায় দোদুল্যমান- না এদের দিকে, না ওদের দিকে! এবং আল্লাহ যাকে পথভ্রষ্ট করেন তুমি তার জন্য কখনও কোন পথ পাবে না।”(সূরা নিসা ৪:১৪২-৪৩)<br />
<br />
<b> ৫. الاستهزاء باللّٰه واياته و رسوله বা আল্লাহ, রাসূল ও দীনের বিষয়ে ঠাট্টা-বিদ্রুপ করা: </b><br />
<br />
আল্লাহ তা‘আলার বাণী:  <br />
<br />
(قُلْ أَبِاللّٰهِ وَآيَاتِه۪ وَرَسُولِه۪ كُنْتُمْ تَسْتَهْزِئُونَ) <br />
<br />
“বল, তোমরা কি আল্লাহ, তাঁর নিদর্শন ও তাঁর রাসূলকে বিদ্রূপ করছিলে?” (সূরা তাওবাহ ৯:৬৫) <br />
<br />
আল্লাহ তা‘আলার বাণী:  <br />
<br />
(وَإِذَا لَقُوا الَّذِينَ آمَنُوا قَالُوا آمَنَّا وَإِذَا خَلَوْا إِلٰي شَيَاطِينِهِمْ قَالُوآ إِنَّا مَعَكُمْ إِنَّمَا نَحْنُ مُسْتَهْزِئُونَ) <br />
<br />
“এবং যখন তারা মু’মিনদের সাথে মিলিত হয় তখন তারা বলে, আমরা ঈমান এনেছি এবং যখন তারা নিজেদের শয়তানদের সাথে মিলিত হয় তখন বলে, আমরা তোমাদের সঙ্গেই আছি, আমরা তো শুধু ঠাট্টা-বিদ্রূপ করে থাকি।”(সূরা বাকারাহ ২:১৪)<br />
<br />
<b> ৬. مؤالاة الكافرين والتربص بالمؤمين বা কাফিরদের সাথে বন্ধুত্ব বজায় রাখা ও মু’মিনদের ক্ষতির প্রতীক্ষা করা: </b><br />
<br />
আল্লাহ তা‘আলার বাণী: “মুনাফিকদেরকে শুভ সংবাদ দাও যে, তাদের জন্য মর্মান্তিুক শাস্তি রয়েছে। মু’মিনগণের পরিবর্তে যারা কাফিরদেরকে বন্ধুরূপে গ্রহণ করে তারা কি তাদের নিকট ইযযত চায়? বরং সমস্ত ইযযত তো আল্লাহরই। কিতাবে তোমাদের প্রতি তিনি তো অবতীর্ণ করেছেন যে, যখন তোমরা শুনবে, আল্লাহর আয়াত প্রত্যাখ্যাত হয়েছে এবং তাকে বিদ্রূপ করা হয়েছে, তখন যে পর্যন্ত তারা অন্য প্রসঙ্গে লিপ্ত না হবে তোমরা তাদের সঙ্গে বসো না; অন্যথায় তোমরাও তাদের মত হবে। মুনাফিক এবং কাফির সকলকেই আল্লাহ তো জাহান্নামে একত্র করবেন। যারা তোমাদের অমঙ্গলের প্রতীক্ষায় থাকে তারা আল্লাহর পক্ষ হতে তোমাদের জয় হলে বলে, ‘আমরা কি তোমাদের সঙ্গে ছিলাম না?’আর যদি কাফিরদের কিছু বিজয় হয়, তবে তারা বলে ‘আমরা কি তোমাদের পরিবেষ্টন করে রেখেছিলাম না এবং আমরা কি তোমাদের মু’মিনদের হাত হতে রক্ষা করিনি?’আল্লাহ কিয়ামাতের দিন তোমাদের মধ্যে বিচার মীমাংসা করবেন এবং আল্লাহ কখনই মু’মিনদের বিরুদ্ধে কাফিরদের জন্য কোন পথ রাখবেন না।”(সূরা নিসা ৪:১৩৮-১৪১)<br />
<br />
<b> ৭. اللد في الخصومة والعزة بالإثم বা অধিক ঝগড়াটে ও পাপ কাজে সম্মান খুঁজে: </b><br />
<br />
আল্লাহ তা‘আলার বাণী: <br />
<br />
(وَمِنَ النَّاسِ مَنْ یُّعْجِبُکَ قَوْلُھ۫ فِی الْحَیٰوةِ الدُّنْیَا وَیُشْھِدُ اللہَ عَلٰی مَا فِیْ قَلْبِھ۪ﺫ وَھُوَ اَلَدُّ الْخِصَامِﰛ وَاِذَا تَوَلّٰی سَعٰی فِی الْاَرْضِ لِیُفْسِدَ فِیْھَا وَیُھْلِکَ الْحَرْثَ وَالنَّسْلَﺚ وَاللہُ لَا یُحِبُّ الْفَسَادَﰜ وَاِذَا قِیْلَ لَھُ اتَّقِ اللہَ اَخَذَتْھُ الْعِزَّةُ بِالْاِثْمِ فَحَسْبُھ۫ جَھَنَّمُﺚ وَلَبِئْسَ الْمِھَادُﰝ) <br />
<br />
“আর মানুষের মধ্যে এমন লোকও আছে যার পার্থিব জীবন সংক্রান্ত কথা তোমাকে অবাক করে তোলে। আর সে তার মনের বিষয়ের ওপর আল্লাহকে সাক্ষী বানায়। মূলত সে হচ্ছে ভীষণ ঝগড়াটে ব্যক্তি। আর যখন সে ফিরে যায় তখন সে পৃথিবীতে অশান্তি ছড়াতে এবং শস্য-ক্ষেত্র ও জীবজন্তু বিনাশের চেষ্টা করে। আর আল্লাহ অশান্তি ভালবাসেন না। যখন তাকে বলা হয়, তুমি আল্লাহকে ভয় কর, তখন সম্মানের গরীমা তাকে অনাচারে লিপ্ত করে দেয়। অতএব জাহান্নামই তার জন্য যথেষ্ট, তা কতইনা নিকৃষ্ট বাসস্থান!” (সূরা বাকারাহ ২:২০৪-২০৬)<br />
<br />
<b> ৮. الإفساد بين المؤمنين বা মু’মিনদের মাঝে ফাসাদ সৃষ্টি করা: </b><br />
<br />
আল্লাহ তা‘আলার বাণী:<br />
<br />
(لَوْ خَرَجُوا فِيكُمْ مَا زَادُوكُمْ إِلَّا خَبَالًا وَلَأَوْضَعُوا خِلَالَكُمْ يَبْغُونَكُمُ الْفِتْنَةَ وَفِيكُمْ سَمَّاعُونَ لَهُمْ وَاللّٰهُ عَلِيمٌ بِالظَّالِمِينَ) <br />
<br />
“তারা তোমাদের সাথে বের হলে তোমাদের বিভ্রান্তিই বৃদ্ধি করতো এবং তোমাদের মধ্যে ফিত্না সৃষ্টির উদ্দেশ্যে তোমাদের মধ্যে ছুটাছুটি করতো। তোমাদের মধ্যে তাদের জন্য কথা শোনার লোক আছে। আল্লাহ যালিমদের সম্বন্ধে সবিশেষ অবহিত।”(সূরা তাওবাহ ৯:৪৭)<br />
<br />
<b> ৯. الغدر وعدم الوفاء بالعهد বা বিশ্বাসঘাতকতা ও অঙ্গীকার পূর্ণ না করা: </b><br />
<br />
আল্লাহ তা‘আলা বলেন:<br />
<br />
(وَمِنْھُمْ مَّنْ عٰھَدَ اللہَ لَئِنْ اٰتٰٿنَا مِنْ فَضْلِھ۪ لَنَصَّدَّقَنَّ وَلَنَکُوْنَنَّ مِنَ الصّٰلِحِیْنَﮚفَلَمَّآ اٰتٰٿھُمْ مِّنْ فَضْلِھ۪ بَخِلُوْا بِھ۪ وَتَوَلَّوْا وَّھُمْ مُّعْرِضُوْنَﮛفَاَعْقَبَھُمْ نِفَاقًا فِیْ قُلُوْبِھِمْ اِلٰی یَوْمِ یَلْقَوْنَھ۫ بِمَآ اَخْلَفُوا اللہَ مَا وَعَدُوْھُ وَبِمَا کَانُوْا یَکْذِبُوْنَﮜ) <br />
<br />
“তাদের মধ্যে কেউ কেউ আল্লাহর নিকট অঙ্গীকার করেছিল, ‘আল্লাহ নিজ কৃপায় আমাদেরকে দান করলে আমরা নিশ্চয়ই সদাকাহ দেবো এবং অবশ্যই সৎকর্মশীলদের অন্তর্ভুক্ত হবো।’অতঃপর যখন তিনি নিজ কৃপায় তাদেরকে দান করলেন, তখন তারা এ বিষয়ে কার্পণ্য করলো এবং বিরুদ্ধভাবাপন্ন হয়ে মুখ ফিরালো। পরিণামে তিনি তাদের অন্তরে কপটতা বদ্ধমূল করে দিলেন করলেন আল্লাহর সাথে তাদের সাক্ষাৎ-দিবস পর্যন্ত, কারণ তারা আল্লাহর নিকট যে অঙ্গীকার করেছিল সেটা ভঙ্গ করেছিল এবং তারা ছিল মিথ্যাচারী।”(সূরা তাওবাহ ৯:৭৫-৭৭)<br />
<br />
<b> ১০. الأمر بالمنكر و النهي عن المعروف বা অসৎ কাজের নির্দেশ ও সৎ কাজে বাধা প্রদান করা: </b><br />
<br />
আল্লাহ তা‘আলা বলেন:  <br />
<br />
(اَلْمُنٰفِقُوْنَ وَالْمُنٰفِقٰتُ بَعْضُھُمْ مِّنْۭ بَعْضٍﺭ یَاْمُرُوْنَ بِالْمُنْکَرِ وَیَنْھَوْنَ عَنِ الْمَعْرُوْفِ وَیَقْبِضُوْنَ اَیْدِیَھُمْﺚ نَسُوا اللہَ  فَنَسِیَھُمْﺚ اِنَّ الْمُنٰفِقِیْنَ ھُمُ الْفٰسِقُوْنَ) <br />
<br />
“মুনাফিক নর ও মুনাফিক নারী একে অপরের অনুরূপ, তারা অসৎ কর্মের নির্দেশ দেয় এবং সৎ কর্মে নিষেধ করে, তারা হাত বন্ধ করে রাখে, তারা আল্লাহকে বিস্মৃত হয়েছে, ফলে তিনিও তাদেরকে বিস্মৃত হয়েছেন; মুনাফিকেরা তো পাপাচারী।”(সূরা তাওবাহ ৯:৬৭)<br />
<br />
<b> ১১. التحاكم الي الطاغوت: বা তাগুতের কাছে বিচার ফায়সালা চাওয়া: </b><br />
<br />
আল্লাহ তা‘আলার বাণী:<br />
<br />
(اَلَمْ تَرَ اِلَی الَّذِیْنَ یَزْعُمُوْنَ اَنَّھُمْ اٰمَنُوْا بِمَآ اُنْزِلَ اِلَیْکَ وَمَآ اُنْزِلَ مِنْ قَبْلِکَ یُرِیْدُوْنَ اَنْ یَّتَحَاکَمُوْٓا اِلَی الطَّاغُوْتِ وَقَدْ اُمِرُوْٓا اَنْ یَّکْفُرُوْا بِھ۪ﺚ وَیُرِیْدُ الشَّیْطٰنُ اَنْ یُّضِلَّھُمْ ضَلٰلًۭا بَعِیْدًا) <br />
<br />
“তুমি কি তাদেরকে দেখনি যারা দাবি করে যে, তোমার প্রতি যা অবতীর্ণ হয়েছে তাতে তারা বিশ্বাস করে, অথচ তারা তাগূতের কাছে বিচারপ্রার্থী হতে চায়, যদিও তা প্রত্যাখ্যান করার জন্য তাদেরকে নির্দেশ দেয়া হয়েছে এবং শয়তান তাদেরকে ভীষণভাবে পথভ্রষ্ট করতে চায়।”(সূরা নিসা ৪:৬০)<br />
<br />
<b> ১২. الصدود عن الله ورسوله বা আল্লাহ ও তাঁর রাসূলের পথ হতে মুখ ফিরিয়ে নেয়া: </b><br />
<br />
আল্লাহ তা‘আলা বলেন: <br />
<br />
(وَاِذَا قِیْلَ لَھُمْ تَعَالَوْا اِلٰی مَآ اَنْزَلَ اللہُ وَاِلَی الرَّسُوْلِ رَاَیْتَ الْمُنٰفِقِیْنَ یَصُدُّوْنَ عَنْکَ صُدُوْدًاﮌﺆفَکَیْفَ اِذَآ اَصَابَتْھُمْ مُّصِیْبَةٌۭ بِمَا قَدَّمَتْ اَیْدِیْھِمْ ثُمَّ جَا۬ءُوْکَ یَحْلِفُوْنَﺣ بِاللہِ اِنْ اَرَدْنَآ اِلَّآ اِحْسَانًا وَّتَوْفِیْقًا) <br />
<br />
“আর যখন তাদেরকে বলা হয়, আল্লাহ যা নাযিল করেছেন তার দিকে এবং রাসূলের দিকে আস, তখন মুনাফিকদেরকে তুমি তোমার নিকট হতে মুখ একেবারে ফিরিয়ে নিতে দেখবে। তাদের কৃতকর্মের জন্য যখন তাদের কোন মুসীবত হবে তখন তাদের কী অবস্থা হবে। অতঃপর তারা আল্লাহর নামে শপথ করতে করতে তোমার নিকট এসে বলবে, ‘আমরা কল্যাণ এবং সম্প্রীতি ব্যতীত অন্য কিছুই চাইনি।’(সূরা নিসা ৪:৬১-৬২)<br />
<br />
<b> ১৩. الكذب والخوف وكره المسلمين বা মিথ্যা, ভয় ও মুসলিমদের অপছন্দ করা: </b><br />
<br />
আল্লাহ তা‘আলা বলেন:  <br />
<br />
(وَیَحْلِفُوْنَ بِاللہِ اِنَّھُمْ لَمِنْکُمْﺚ وَمَا ھُمْ مِّنْکُمْ وَلٰکِنَّھُمْ قَوْمٌ یَّفْرَقُوْنَﮇلَوْ یَجِدُوْنَ مَلْجَاً اَوْ مَغٰرٰتٍ اَوْ مُدَّخَلًا لَّوَلَّوْا اِلَیْھِ وَھُمْ یَجْمَحُوْنَ)<br />
<br />
 “তারা আল্লাহর নামে শপথ করে যে, তারা তোমাদেরই অন্তর্ভুক্ত, কিন্তু তারা তোমাদের অন্তর্ভুক্ত নয়, বস্তুত তারা এমন এক সম্প্রদায় যারা ভয় করে থাকে। তাদের মধ্যে এমন লোক আছে, যে সদাকাহ বণ্টন সম্পর্কে তোমাকে দোষারোপ করে, অতঃপর এটার কিছু তাদেরকে দেয়া হলে তারা পরিতুষ্ট হয়, আর এটার কিছু তাদেরকে না দেয়া হলে তৎক্ষণাৎ তারা বিক্ষুব্ধ হয়।”(সূরা তাওবাহ ৯:৫৬ - ৫৭)<br />
<br />
<b> ১৪. الإضرار بالمؤمنين বা মু’মিনদের ক্ষতিসাধন করা: </b><br />
<br />
আল্লাহ তা‘আলা বলেন:<br />
<br />
(وَالَّذِیْنَ اتَّخَذُوْا مَسْجِدًا ضِرَارًا وَّکُفْرًا وَّتَفْرِیْقًۭا بَیْنَ الْمُؤْمِنِیْنَ وَاِرْصَادًا لِّمَنْ حَارَبَ اللہَ وَرَسُوْلَھ۫ مِنْ قَبْلُﺚ وَلَیَحْلِفُنَّ اِنْ اَرَدْنَآ اِلَّا الْحُسْنٰیﺚ وَاللہُ یَشْھَدُ اِنَّھُمْ لَکٰذِبُوْنَ) <br />
<br />
“এবং যারা মাসজিদ নির্মাণ করেছে ক্ষতিসাধন, কুফরী ও মু’মিনদের মধ্যে বিভেদ সৃষ্টির উদ্দেশ্যে এবং ইতোপূর্বে আল্লাহ ও তাঁর রাসূলের বিরুদ্ধে যে ব্যক্তি সংগ্রাম করেছে তার গোপন ঘাঁটিস্বরূপ ব্যবহারের উদ্দেশ্যে, তারা অবশ্যই শপথ করবে, ‘আমরা সদুদ্দেশ্যেই সেটা করেছি’; আল্লাহ সাক্ষী, তারা তো মিথ্যাবাদী।”(সূরা তাওবাহ ৯:১০৭)<br />
<br />
প্রথম দুই আয়াতে তাদের ঈমানের দাবিকে মিথ্যা প্রতিপন্ন করা হয়েছে যে, তাদের এ দাবিও মূলত প্রতারণামূলক। এটা বাস্তব সত্য যে, আল্লাহ তা‘আলাকে কেউ ধোঁকা দিতে পারে না এবং তারাও হয়তো এ কথা ভাবে না যে, তারা আল্লাহ তা‘আলাকে ধোঁকা দিতে পারবে না, বরং রাসূলুল্লাহ (সাল্লাল্লাহু ‘আলাইহি ওয়া সাল্লাম) এবং মুসলিমদের সাথে ধোঁকাবাজি করার দরুণই বলা হয়েছে যে, তারা আল্লাহ তা‘আলার সাথে ধোঁকাবাজি করছে। <br />
<br />
যেমন আল্লাহ তা‘আলা বলেন: <br />
<br />
(وَاِنْ یُّرِیْدُوْٓا اَنْ یَّخْدَعُوْکَ فَاِنَّ حَسْبَکَ اللہُﺚ ھُوَ الَّذِیْٓ اَیَّدَکَ بِنَصْرِھ۪ وَبِالْمُؤْمِنِیْنَ) <br />
<br />
“যদি তারা তোমাকে প্রতারিত করতে চায় তবে তোমার জন্য আল্লাহই যথেষ্ট, তিনি তোমাকে স্বীয় সাহায্য ও মু’মিনদের দ্বারা শক্তিশালী করেছেন।”(সূরা আনফাল ৮:৬২)<br />
<br />
তারা আল্লাহ তা‘আলাকে ধোঁকা দিতে পারবে না, রাসূলুল্লাহ (সাল্লাল্লাহু ‘আলাইহি ওয়া সাল্লাম) ও মু’মিনদেরকেও নয় বরং তারা ধোঁকা দিতে গিয়ে নিজেরাই ধোঁকায় পতিত হয়। কিন্তু তারা তা উপলব্ধি করতে পারে না। আল্লাহ তা‘আলা বলেন: <br />
<br />
(يُخَادِعُونَ اللّٰهَ وَالَّذِينَ آمَنُوا وَمَا يَخْدَعُونَ إِلَّآ أَنْفُسَهُمْ وَمَا يَشْعُرُونَ) <br />
<br />
“তারা আল্লাহ ও মু’মিনদের সাথে প্রতারণা করে। প্রকৃত অর্থে তারা নিজেদের ব্যতীত আর কারও সাথে প্রতারণা করে না; অথচ তারা এটা অনুভব করতে পারে না।”(সূরা বাকারাহ ২:৯) <br />
<br />
তারা আল্লাহ তা‘আলাকে ধোঁকা দিতে পারে না বরং আল্লাহ তা‘আলা তাদেরকে তাদের ধোঁকায় ফেলেন। আল্লাহ তা‘আলা বলেন: <br />
<br />
(اِنَّ الْمُنٰفِقِیْنَ یُخٰدِعُوْنَ اللہَ وَھُوَ خَادِعُھُمْﺆ وَاِذَا قَامُوْٓا اِلَی الصَّلٰوةِ قَامُوْا کُسَالٰیﺫ یُرَا۬ءُوْنَ النَّاسَ وَلَا یَذْکُرُوْنَ اللہَ اِلَّا قَلِیْلًا)<br />
<br />
 “নিশ্চয়ই মুনাফিকরা আল্লাহর সঙ্গে ধোঁকাবাজি করে; বস্তুত তিনি তাদেরকে ধোঁকায় ফেলেন, আর যখন তারা সালাতে দাঁড়ায় তখন শৈথিল্যের সাথে দাঁড়ায়- কেবল লোক দেখানোর জন্য এবং আল্লাহকে তারা অল্পই স্মরণ করে।”(সূরা নিসা ৪:১৪২)<br />
<br />
এজন্যই বলা হয়েছে যে, এসব লোক প্রকৃতপক্ষে আত্ম-প্রবঞ্চনায় লিপ্ত। কেননা আল্লাহ তা‘আলা সমস্ত ধোঁকা ও প্রতারণার ঊর্ধ্বে। অনুরূপ রাসূলুল্লাহ (সাল্লাল্লাহু ‘আলাইহি ওয়া সাল্লাম) এবং মু’মিনগণও ওয়াহীর মাধ্যমে অবগত হয়ে সমস্ত ধোঁকা-প্রতারণা থেকে নিরাপদ ছিলেন।<br />
<br />
(فِیْ قُلُوْبِھِمْ مَّرَضٌ) <br />
<br />
“তাদের অন্তরে রোগ রয়েছে” ইবনু আব্বাস (রাঃ) বলেন: مرض বা ব্যাধি এর অর্থ হচ্ছে شك বা সংশয়। এরূপ মত পোষণ করেছেন- মুজাহিদ, ইকরিমা, হাসান বসরী, আবুল আলিয়া ও কাতাদাহ (রহমাতুল্লাহি আলাইহিম) । ত্বাওস (রহঃ) বলেন: مرض বা ব্যাধির অর্থ হচ্ছে رياء বা লোক দেখানোর জন্য কাজ করা।<br />
<br />
আবদুর রহমান বিন যায়িদ (রহঃ) বলেন: مرض অর্থ হচ্ছে “দীনের ব্যাপারে তাদের অন্তরের ব্যাধি” শারীরিক ব্যাধি নয়। ইমাম ইবনুল কায়্যিম (রহঃ) বলেন: ব্যাধি দুই প্রকার। উভয় প্রকারের কথা পবিত্র কুরআনে উল্লেখ রয়েছে।<br />
<br />
<b> ১. مرض الشكوك والشبهات বা সংশয় ও সন্দেহের ব্যাধি: </b><br />
<br />
যেমন কুফরী, মুনাফিকী, বিদ‘আতী বিশ্বাস ইত্যাদি এ প্রকার ব্যাধির কোন চিকিৎসা নেই। স্বয়ং আল্লাহ তা‘আলা যদি এ ব্যাধির আরোগ্য দান না করেন তাহলে তা থেকে মুক্তির কোন উপায় নেই। এখানে এ ব্যাধির কথাই বলা হয়েছে।<br />
<br />
আল্লাহ তা‘আলা বলেন: <br />
<br />
(فِیْ قُلُوْبِھِمْ مَّرَضٌﺫ فَزَادَھُمُ اللہُ مَرَضًاﺆ وَلَھُمْ عَذَابٌ اَلِیْمٌۭﺃ بِمَا کَانُوْا یَکْذِبُوْنَ) <br />
<br />
“তাদের অন্তরে রোগ রয়েছে, উপরন্তু আল্লাহ তাদের রোগ আরও বাড়িয়ে দিয়েছেন এবং তাদের জন্য যন্ত্রণাদায়ক শাস্তি রয়েছে যেহেতু তারা মিথ্যা বলতো।” <br />
<br />
আল্লাহ তা‘আলা আরো বলেন:<br />
<br />
(فَتَرَی الَّذِیْنَ فِیْ قُلُوْبِھِمْ مَّرَضٌ یُّسَارِعُوْنَ فِیْھِمْ یَقُوْلُوْنَ نَخْشٰٓی اَنْ تُصِیْبَنَا دَا۬ئِرَةٌ) <br />
<br />
“আর আপনি তাদের দেখবেন যাদের অন্তরে ব্যাধি রয়েছে যে, তারা দৌড়ে গিয়ে ওদেরই মধ্যে ঢুকে এ বলে যে, আমরা ভয় করছি আমাদের ওপর না জানি কোন মুসিবত পতিত হয়।”(সূরা মায়িদাহ ৫: ৫২)<br />
<br />
আল্লাহ তা‘আলা বলেন: <br />
<br />
(اِذْ یَقُوْلُ الْمُنٰفِقُوْنَ وَالَّذِیْنَ فِیْ قُلُوْبِھِمْ مَّرَضٌ غَرَّ ھٰٓؤُلَا۬ئِ دِیْنُھُمْﺚ وَمَنْ یَّتَوَکَّلْ عَلَی اللہِ فَاِنَّ اللہَ عَزِیْزٌ حَکِیْمٌ) <br />
<br />
“স্মরণ কর, মুনাফিক ও যাদের অন্তরে ব্যাধি আছে তারা বলে, ‘এদের দীন এদেরকে বিভ্রান্ত করেছে।’কেউ আল্লাহর ওপর নির্ভর করলে আল্লাহ তো পরাক্রান্ত ও প্রজ্ঞাময়।”(সূরা আনফাল ৮:৪৯) <br />
<br />
আল্লাহ তা‘আলা আরো বলেন: <br />
<br />
(وَاَمَّا الَّذِیْنَ فِیْ قُلُوْبِھِمْ مَّرَضٌ فَزَادَتْھُمْ رِجْسًا اِلٰی رِجْسِھِمْ وَمَاتُوْا وَھُمْ کٰفِرُوْنَ)<br />
<br />
“এবং যাদের অন্তরে ব্যাধি আছে, এটা তাদের কলুষের সাথে আরও কলুষ যুক্ত করে এবং তাদের মৃত্যু ঘটে কাফির অবস্থায়।”(সূরা তাওবাহ ৯:১২৫)<br />
<br />
এ ব্যাপারে কুরআনুল কারীমে আরোও অসংখ্য আয়াত রয়েছে। যেমন: সূরা মায়িদার ৫২ নং, সূরা আনফালের ৪৯ নং ও সূরা তাওবার ১২৫ নং আয়াত।<br />
<br />
<b> ২. مرض الشهوات বা প্রবৃত্তির ব্যাধি: </b><br />
<br />
যেমন অন্যায়-অশ্লীল, আল্লাহ তা‘আলার নাফরমানী কাজের প্রতি লালসা ইত্যাদি। এ প্রকার ব্যাধি দূরিকরণে যথার্থ ব্যবস্থা গ্রহণ করলে আরোগ্য লাভ করা যায়। যেমন আল্লাহ তা‘আলা বলেন:  <br />
<br />
(فَلَا تَخْضَعْنَ بِالْقَوْلِ فَیَطْمَعَ الَّذِیْ فِیْ قَلْبِھ۪ مَرَضٌ وَّقُلْنَ قَوْلًا مَّعْرُوْفًا) <br />
<br />
“কথা বলার সময় এমনভাবে কোমল কন্ঠে কথা বল না যাতে অন্তরে যার (কুপ্রবৃত্তির) রোগ রয়েছে- সে লালায়িত হয়। আর তোমরা ন্যায়সঙ্গত কথা বলবে।”(সূরা আহযাব ৩৩:৩২) (“আত-তিব্বু আন-নব্বী”- লি ইবনিল কায়্যিম)  আল্লাহ তা‘আলা আমাদেরকে দু’প্রকার ব্যাধি ও মুনাফিকী থেকে বেঁচে থাকার তাওফীক দান করুন, আমীন।<br />
<br />
আল্লাহ তা‘আলা তাদের পূর্বের পাপের দরুন তাদের পরিণতির জন্য বিভিন্ন অবাধ্য কাজ দিয়ে পরীক্ষা করেন। আল্লাহ তা‘আলা আরো বলেন:<br />
<br />
(فَلَمَّا زَاغُوا أَزَاغَ اللّٰهُ قُلُوْبَهُمْ وَاللّٰهُ لَا يَهْدِي الْقَوْمَ الْفَاسِقِيْنَ) <br />
<br />
“অতঃপর তারা যখন বক্রপথ অবলম্বন করলো তখন আল্লাহ তাদের হৃদয়কে বক্র করে দিলেন। আল্লাহ ফাসেক সম্প্রদায়কে হিদায়াত করেন না।”(সূরা সাফ ৬১:৫) অন্যত্র আল্লাহ তা‘আলা বলেন: <br />
<br />
(وَاَمَّا الَّذِیْنَ فِیْ قُلُوْبِھِمْ مَّرَضٌ فَزَادَتْھُمْ رِجْسًا اِلٰی رِجْسِھِمْ وَمَاتُوْا وَھُمْ کٰفِرُوْنَ) <br />
<br />
“এবং যাদের অন্তরে ব্যাধি আছে, এটা তাদের কলুষের সাথে আরও কলুষ যুক্ত করে এবং তাদের মৃত্যু ঘটে কাফির অবস্থায়।”(সূরা তাওবাহ ৯:১২৫)<br />
<br />
পাঠকদের মনে প্রশ্ন জাগতে পারে যে, রাসূলুল্লাহ (সাল্লাল্লাহু ‘আলাইহি ওয়া সাল্লাম) মুনাফিকদেরকে চেনা সত্ত্বেও কেন তাদেরকে হত্যা করেননি? উমারও (রাঃ) রাসূলুল্লাহ (সাল্লাল্লাহু ‘আলাইহি ওয়া সাল্লাম)-এর নিকট অনুমতি চেয়ে বলেছিলেন, হে আল্লাহর রাসূল (সাল্লাল্লাহু ‘আলাইহি ওয়া সাল্লাম)! আমাকে ছেড়ে দিন! আমি তাদেরকে হত্যা করে ফেলি। তখন রাসূলুল্লাহ (সাল্লাল্লাহু ‘আলাইহি ওয়া সাল্লাম) বললেন: <br />
<br />
دَعْهُ، لَا يَتَحَدَّثُ النَّاسُ أَنَّ مُحَمَّدًا يَقْتُلُ أَصْحَابَهُ<br />
<br />
তাকে ছেড়ে দাও! মানুষ যাতে সমালোচনা করতে না পারে (এই বলে) যে, মুহাম্মাদ (সাল্লাল্লাহু ‘আলাইহি ওয়া সাল্লাম) তার সাথীদের হত্যা করে। (সহীহ বুখারী হা: ৪৯০৫, ৪৯০৭, সহীহ মুসলিম হা:২৫৮৪)<br />
<br />
অর্থাৎ বেদুঈন আরবরা মুনাফিকদের হত্যার কারণ না জেনে শুধু বাহ্যিকভাবে অপপ্রচার শুনে ইসলাম গ্রহণ করা থেকে বিরত থাকবে, আর বলবে মুহাম্মাদ তার সাথীদের হত্যা করে। এ অপপ্রচারের আশংকায় তাদেরকে হত্যা করা হয়নি।<br />
<br />
<b> আয়াত থেকে শিক্ষণীয় বিষয়: </b><br />
<br />
১. যারা নিজেদের সম্মান, সম্পদ ও অসৎ স্বার্থ হাসিলের জন্য অন্তরে কুফরী রেখে বাহ্যিক ঈমানের পরিচয় দেয় তারাই মুনাফিক। এরাই ইসলাম ও মুসলিমদের জন্য কাফিরদের থেকে বেশি ক্ষতিকর। <br />
২. বিশ্বাসগত মুনাফিকরা কাফির। কিন্তু আমলগত মুনাফিকরা কাফির নয়, তবে বড় ধরনের অপরাধী।<br />
৩. সংশয় ও সন্দেহ ব্যাধির কোন চিকিৎসা নেই। স্বয়ং আল্লাহ তা‘আলা যদি এ ব্যাধি থেকে মুক্ত না করেন। তাই বেশি বেশি <br />
<br />
يا مُقَلِّبَ الْقُلُوبِ ثَبِّتْ قَلْبِيْ عَلٰي دِيْنِكَ<br />
<br />
 “হে অন্তরের পরিবর্তনকারী আমার অন্তরকে তোমার দীনের ওপর প্রতিষ্ঠিত রাখ” এ দু‘আটি পড়া উচিত। <br />
৪. কুরআনের আলোকে মুনাফিকদের বৈশিষ্ট্য জানতে পারলাম। সুতরাং আল্লাহভীরু মু’মিন ব্যক্তিকে ঐ সব কর্ম হতে অবশ্যই বিরত থাকতে হবে।<br />
</div></div></div></div><div class="panel panel-default"><div class="panel-heading" role="tab" id="heading_2_10_3"><h4 class="panel-title"><a role="button" data-toggle="collapse" data-parent="#accordion" href="#collapse_2_10_3" aria-expanded="true" aria-controls="collapse_2_10_3"><i class="more-less fa fa-plus"></i>আহসানুল বায়ান</a></h4></div><div id="collapse_2_10_3" class="panel-collapse collapse" role="tabpanel" aria-labelledby="heading_2_10_3"><div class="panel-body"><div class="tafseer_content"><p>তাদের অন্তরে ব্যাধি রয়েছে। অতঃপর আল্লাহ তাদের ব্যাধি বৃদ্ধি করেছেন[১] ও তাদের জন্য রয়েছে কষ্টদায়ক শাস্তি, কারণ তারা মিথ্যাচারী। <br /> <br /><b>[১]</b> 'ব্যাধি' বলতে এখানে কুফরী ও নিফাক্বের (হার্দিক) ব্যাধিকে বুঝানো হয়েছে। এই ব্যাধি যদি সারানোর চিন্তা না করা হয়, তাহলে তা বাড়তে থাকে। অনুরূপ মিথ্যা বলা মুনাফিক্বদের একটি নিদর্শন; যা হতে দূরে থাকা অপরিহার্য। <br /></p></div></div></div></div><div class="panel panel-default"><div class="panel-heading" role="tab" id="heading_2_10_4"><h4 class="panel-title"><a role="button" data-toggle="collapse" data-parent="#accordion" href="#collapse_2_10_4" aria-expanded="true" aria-controls="collapse_2_10_4"><i class="more-less fa fa-plus"></i>আল-বায়ান ফাউন্ডেশন</a></h4></div><div id="collapse_2_10_4" class="panel-collapse collapse" role="tabpanel" aria-labelledby="heading_2_10_4"><div class="panel-body"><div class="tafseer_content"><p>তাদের অন্তরসমূহে রয়েছে ব্যাধি। সুতরাং আল্লাহ তাদের ব্যাধি বাড়িয়ে দিয়েছেন। আর তাদের জন্য রয়েছে যন্ত্রণাদায়ক আযাব। কারণ তারা মিথ্যা বলত।</p></div></div></div></div><div class="panel panel-default"><div class="panel-heading" role="tab" id="heading_2_10_5"><h4 class="panel-title"><a role="button" data-toggle="collapse" data-parent="#accordion" href="#collapse_2_10_5" aria-expanded="true" aria-controls="collapse_2_10_5"><i class="more-less fa fa-plus"></i>মুহিউদ্দীন খান</a></h4></div><div id="collapse_2_10_5" class="panel-collapse collapse" role="tabpanel" aria-labelledby="heading_2_10_5"><div class="panel-body"><div class="tafseer_content"><p>তাদের অন্তঃকরণ ব্যধিগ্রস্ত আর আল্লাহ তাদের ব্যধি আরো বাড়িয়ে দিয়েছেন। বস্তুতঃ তাদের জন্য নির্ধারিত রয়েছে ভয়াবহ আযাব, তাদের মিথ্যাচারের দরুন।</p></div></div></div></div><div class="panel panel-default"><div class="panel-heading" role="tab" id="heading_2_10_6"><h4 class="panel-title"><a role="button" data-toggle="collapse" data-parent="#accordion" href="#collapse_2_10_6" aria-expanded="true" aria-controls="collapse_2_10_6"><i class="more-less fa fa-plus"></i>জহুরুল হক</a></h4></div><div id="collapse_2_10_6" class="panel-collapse collapse" role="tabpanel" aria-labelledby="heading_2_10_6"><div class="panel-body"><div class="tafseer_content"><p>তাদের অন্তরে ব্যারাম, তাই আল্লাহ্ তাদের জন্য ব্যারাম বাড়িয়ে দিয়েছেন, আর তাদের জন্য ব্যথাদায়ক শাস্তি, যেহেতু তারা মিথ্যা বলে চলেছে।</p></div></div></div></div></div>