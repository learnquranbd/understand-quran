<div class="panel-group" id="accordion" role="tablist" aria-multiselectable="true"><div class="panel panel-default"><div class="panel-heading" role="tab" id="heading_7_59_0"><h4 class="panel-title"><a role="button" data-toggle="collapse" data-parent="#accordion" href="#collapse_7_59_0" aria-expanded="true" aria-controls="collapse_7_59_0"><i class="more-less fa fa-plus"></i>তাফসীর ইবনে কাসির</a></h4></div><div id="collapse_7_59_0" class="panel-collapse collapse" role="tabpanel" aria-labelledby="heading_7_59_0"><div class="panel-body"><div class="tafseer_content"><b> ৫৯-৬২ নং আয়াতের তাফসীর: </b> <br />
<br />
আল্লাহ তা'আলা এ সূরার প্রারম্ভে হযরত আদম (আঃ) এবং তাঁর সম্পর্কীয় ঘটনার বর্ণনা দিয়েছেন। এখন তিনি নবীদের ঘটনা বর্ণনা করছেন। হযরত নূহ (আঃ)-এর ঘটনাই তিনি প্রথম শুরু করেছেন। কেননা, তিনি ছিলেন সর্বপ্রথম রাসূল যাকে আল্লাহ তা'আলা হযরত আদম (আঃ)-এর পরে দুনিয়ায় পাঠিয়েছিলেন। তিনি হচ্ছেন নূহ ইবনে লামুক ইবনে মুতাওয়াশলাখ ইবনে উখনূখ। উখনূখের নামই ইদরীস। তাঁর সম্পর্কে বলা হয়েছে যে, লিখন রীতি তিনিই আবিষ্কার করেছিলেন। তিনি হচ্ছেন উখনূখ ইবনে বুরদ ইবনে মাহ্লীল ইবনে কানীন ইবনে ইয়ানিশ ইবনে শীস ইবনে আদম (আঃ)। মুহাম্মাদ ইবনে ইসহাক (রঃ) বলেন যে, কোন নবী তাঁর কওমের পক্ষ থেকে দেয়া ততো কষ্ট সহ্য করেননি যতো কষ্ট হযরত নূহ (আঃ) সহ্য করেছেন। তবে হ্যা কোন কোন নবীকে হত্যা করাও হয়েছিল। ইয়াযীদ ইবনে কাশী (রঃ) বলেন যে, হযরত নূহ (আঃ) স্বীয় নফসের উপর অত্যধিক বিলাপ করতেন বলে তাঁকে ‘নূহ' নামে অভিহিত করা হয়। হযরত আদম (আঃ) থেকে হযরত নূহের যুগ পর্যন্ত সময়ের মধ্যে দশ শতাব্দীকাল অতিবাহিত হয়েছে। এসব যুগের সব লোকই ইসলামের নীতির উপর কায়েম ছিলেন।<br />
<br />
হযরত ইবনে আব্বাস (রাঃ) ও তফসীরের পণ্ডিতগণ বলেনঃ প্রতিমা পূজার সূচনা এইভাবে হয়েছিল যে, সৎ ও পুণ্যাত্মা লোকগণ যখন মারা গেলেন তখন তাঁদের অনুসারীরা তাদের কবরের উপর মসজিদ বানিয়ে নেয় এবং তাঁদের ফটো তৈরী করে মসজিদের মধ্যে রেখে দেয়, যাতে ঐগুলো দেখে তাদের অবস্থা ও ইবাদতকে স্মরণ করতে পারে। আর এর ফলে যেন নিজেদেরকে তাদের মত করে গড়ে তোলার চেষ্টা করতে পারে। যখন কয়েক যুগ অতিবাহিত হয়ে গেল তখন ঐ ফটোগুলোর পরিবর্তে তাঁদের মূর্তি তৈরী করা হলো। কিছুদিন পর তারা ঐ মূর্তিগুলোকে সম্মান দেখাতে লাগলো এবং ওগুলোর ইবাদত শুরু করে দিলো।<br />
<br />
ঐ পুণ্যবান লোকদের নামে তারা ঐ মূর্তিগুলোর নাম রাখলো। যেমন ওয়াদ, সুওয়া, ইয়াগুস, ইয়াউক, নাসর ইত্যাদি। যখন এই মূর্তিমানের পূজা বেড়ে চললো তখন আল্লাহ তাআলা স্বীয় রাসূল হযরত নূহ (আঃ)-কে প্রেরণ করলেন। তিনি তাদেরকে এক ও শরীক বিহীন আল্লাহর ইবাদত করার হুকুম করলেন। তিনি বললেনঃ “হে আমার কওম! তোমরা শুধুমাত্র আল্লাহরই ইবাদত কর । তিনি ছাড়া তোমাদের অন্য কোন মাবুদ নেই। আমি তোমাদের প্রতি ভীষণ দিনের শাস্তির আশংকা করছি।” অর্থাৎ আমি এই ভয় করছি যে, কিয়ামতের দিন যখন তোমরা মুশরিক অবস্থায় আল্লাহর সাথে সাক্ষাৎ করবে তখন তোমাদেরকে কঠিন শাস্তি দেয়া হবে।<br />
<br />
তখন তাঁর কওমের মধ্যকার প্রধান ও নেতৃস্থানীয় লোকেরা বললোঃ “নিশ্চয়ই আমরা আপনাকে প্রকাশ্য পথভ্রষ্টতার মধ্যে দেখছি।” অর্থাৎ আপনি আমাদেরকে এসব প্রতিমার ইবাদত করতে নিষেধ করছেন, অথচ আমরা আমাদের পূর্বপুরুষদেরকে এর উপরই পেয়েছি। এই ব্যাপারে তো আমরা আপনাকে বড়ই পথভ্রষ্ট মনে করছি।<br />
<br />
আজকালকার ফাসিক-ফাজিরদের অবস্থাও অনুরূপ যে, তারা সঙ্কৰ্মশীলদের উপর পথভ্রষ্টতার অপবাদ দিয়ে থাকে। যেমন আল্লাহ পাক বলেনঃ (আরবী) অর্থাৎ “এই দুষ্ট প্রকৃতির লোকেরা যখন সকর্মশীল লোকদেরকে দেখে তখন বলে যে, নিশ্চয়ই এরা অবশ্যই পথভ্রষ্ট।” (৮৩:৩২) কাফিররা মুমিনদেরকে বলে-“যদি তাদের কথা সত্য হতো তবে আমরা ইতিপূর্বেই এটা অবলম্বন করতাম।” আর যেহেতু তারা নিজেরা হিদায়াত প্রাপ্ত হয়নি, তাই তারা বলতে শুরু করলো- “এরা তো নিজেরাই পথভ্রষ্ট এবং এরা মিথ্যা বলছে।” এ ধরনের বহু আয়াত রয়েছে।<br />
<br />
ইরশাদ হচ্ছে- “নূহ বললো, হে আমার জাতি! আমি কোন ভুলভ্রান্তি ও পথভ্রষ্টতার মধ্যে লিপ্ত নই। বরং আমি সারা জাহানের প্রতিপালকের প্রেরিত একজন রাসূল। আমি আমার প্রতিপালকের পয়গাম তোমাদের কাছে পৌছিয়ে দিচ্ছি এবং তোমাদেরকে হিতোপদেশ দিচ্ছি। আর তোমরা যা জান না তা আমি আল্লাহর নিকট থেকে জেনে থাকি।” রাসূলদের শান বা মাহাত্ম এটাই হয় যে, চারুবাক, বাগ্মী, উপদেষ্টা এবং প্রচারক হয়ে থাকেন। আল্লাহর মাখলুকাতের মধ্যে অন্য কেউ এসব গুণে গুণান্বিত হয় না। যেমন সহীহ মুসলিমে রয়েছে যে,<br />
<br />
আরাফার দিন (৯ই যিলহজ্ব) রাসূলুল্লাহ (সঃ) স্বীয় সাহাবীদেরকে সম্বোধন করে বলেনঃ “হে লোক সকল! আমার ব্যাপারে তোমরা জিজ্ঞাসিত হবে (অর্থাৎ আমি আমার দায়িত্ব যথাযথ পালন করেছি কি-না তা তোমাদেরকে জিজ্ঞেস করা হবে)। তখন তোমরা কি উত্তর দেবে?” তারা সমস্বরে উত্তর করলেনঃ “আমরা সাক্ষ্য দানে প্রস্তুত আছি যে, আপনি যথাযথভাবে প্রচারকার্য চালিয়েছেন এবং রিসালাতের দায়িত্ব পূর্ণরূপে পালন করেছেন।” তখন তিনি স্বীয় অঙ্গুলি আকাশের দিকে উঠালেন। অতঃপর তাঁদের দিকে ইঙ্গিত করে বললেনঃ “হে আল্লাহ! আপনি সাক্ষী থাকুন। হে আল্লাহ! আপনি সক্ষী থাকুন।”</div></div></div></div><div class="panel panel-default"><div class="panel-heading" role="tab" id="heading_7_59_1"><h4 class="panel-title"><a role="button" data-toggle="collapse" data-parent="#accordion" href="#collapse_7_59_1" aria-expanded="true" aria-controls="collapse_7_59_1"><i class="more-less fa fa-plus"></i>তাফসীর আবু বকর জাকারিয়া</a></h4></div><div id="collapse_7_59_1" class="panel-collapse collapse" role="tabpanel" aria-labelledby="heading_7_59_1"><div class="panel-body"><div class="tafseer_content"><p>অবশ্যই আমরা নূহ্‌কে পাঠিয়েছিলাম তার সম্প্রদায়ের কাছে। অতঃপর তিনি বলেছিলেন, 'হে আমার সম্প্রদায়! আল্লাহর ইবাদাত কর, তিনি ছাড়া তোমাদের অন্য কোন সত্য ইলাহ নেই। নিশ্চয় আমি তোমাদের উপর মহাদিনের শাস্তির আশংকা করছি।’ <br /> <br /> <br /><b> অষ্টম রুকূ’ </b> <br /></p></div></div></div></div><div class="panel panel-default"><div class="panel-heading" role="tab" id="heading_7_59_2"><h4 class="panel-title"><a role="button" data-toggle="collapse" data-parent="#accordion" href="#collapse_7_59_2" aria-expanded="true" aria-controls="collapse_7_59_2"><i class="more-less fa fa-plus"></i>তাফসীর ফাতহুল মাজীদ</a></h4></div><div id="collapse_7_59_2" class="panel-collapse collapse" role="tabpanel" aria-labelledby="heading_7_59_2"><div class="panel-body"><div class="tafseer_content"><b> ৫৯-৬৪ নং আয়াতের তাফসীর: </b><br />
<br />
এ সূরার ৫৯ নং আয়াত থেকে প্রায় শেষ পর্যন্ত নাবীগণ দ্বীন প্রচারে যে পরিস্থিতির মুখোমুখি হয়েছিলেন তাদেরই কয়েকজনের আলোচনা নিয়ে আসা হয়েছে। এ সব আয়াত নাবীদের দাওয়াতী মূল মিশন, নিজ সম্প্রদায়ের অবাধ্যতা এবং সর্বশেষে তাদের ওপর আল্লাহ তা‘আলা প্রেরিত শাস্তির কথা আলোচনা করা হয়েছে।<br />
<br />
প্রথমেই আলোচনা করেছেন নূহ (আঃ)-এর কথা। তিনি উলূল আযম রাসূলগণের অন্যতম একজন। তিনি পৃথিবীর বুকে সর্বপ্রথম রাসূল যাকে আদম (আঃ)-এর পর নতুন রিসালাত দিয়ে প্রেরণ করা হয়েছিল।<br />
<br />
নূহ (আঃ) ও আদম (আঃ)-এর মাঝে সময়ের ব্যবধান দশ শতাব্দিকাল। এর মধ্যবর্তী সময়ের প্রত্যেকেই ইসলামের ওপর ছিলেন।<br />
<br />
ইবনু আব্বাস (রাঃ)-সহ অনেক মুফাসসির বলেন: প্রতিমা পূজার সূচনা এভাবে হয়েছিল যে, সৎ ও পূণ্যবান লোকগণ যখন মারা গেলেন তখন তাদের অনুসারীরা তাদের কবরের ওপর মাসজিদ নির্মাণ করে এবং তাদের ছবি তৈরি করে মাসজিদে রেখে দেয় যাতে ঐগুলো দেখে তাদের অবস্থা ও ইবাদতকে স্মরণ করতে পারে। আর এর ফলে যেন নিজেদেরকে তাদের মত গড়ে তোলার চেষ্টা করতে পারে। যখন কয়েক যুগ অতীত হয়ে গেল। তখন ঐ ছবিগুলোর পরিবর্তে তাদের মূর্তি তৈরি করা হল। কিছু দিন অতীত হবার পর ঐগুলোর ইবাদত করতে লাগল এবং সৎ ব্যক্তিদের নামে নামকরণ করতে লাগল। যেমন ওয়াদ, সুওয়া, ইয়াগুস, ইয়াউক, নাসর ইত্যাদি।<br />
<br />
এভাবে যখন মূর্তিপূজা বেড়ে গেল তখন তাওহীদের দাওয়াত দিয়ে নূহ (আঃ)-কে আল্লাহ তা‘আলা প্রেরণ করলেন। নূহ (আঃ) দাওয়াত দিলেন এভাবে: <br />
<br />
(يَا قَوْمِ اعْبُدُوا اللّٰهَ مَا لَكُمْ مِنْ إِلٰهٍ غَيْرُه۫)<br />
<br />
 ‘হে আমার সম্প্রদায়! আল্লাহর ‘ইবাদত কর, তিনি ব্যতীত তোমাদের অন্য কোন সত্যিকার ইলাহ নেই।’ (সূরা আ‘রাফ ৭:৫৯)<br />
<br />
এ তাওহীদের দাওয়াত সকল নাবীই দিয়েছেন। যখন তাঁরা এ দাওয়াত দিতেন তখন লোকেরা তাদেরকে পাগল, পথভ্রষ্ট ইত্যাদি বলতো। আল্লাহ তা‘আলা বলেন:<br />
<br />
 (وَإِذَا رَأَوْهُمْ قَالُوآ إِنَّ هٰؤُلَا۬ءِ لَضَا۬لُّوْنَ) <br />
<br />
“এবং যখন তাদেরকে দেখতো তখন বলত: নিশ্চয়ই এরা পথভ্রষ্ট।” (সূরা মুতাফফিফীন ৮৩:৩২)<br />
<br />
(عَلٰي رَجُلٍ مِّنْكُمْ)<br />
<br />
 ‘তোমাদেরই একজনের মাধ্যমে’ অর্থাৎ আল্লাহ তা‘আলা নূহ (আঃ)-এর সম্প্রদায়ের প্রতি তাদের মধ্য থেকে একজন পুরুষকে রাসূল হিসেবে প্রেরণ করেছেন। এ বিষয়ে আশ্চর্য হওয়াকে তিনি নিন্দার সাথে উল্লেখ করেছেন।<br />
<br />
অন্যত্র আল্লাহ তা‘আলা বলেন: এরূপ সব উম্মাতেরাই আশ্চর্য হয়েছে যে, আমি তাদের মধ্য হতেই একজন পুরুষকে রাসূল করে পাঠিয়েছি। যেমন আল্লাহ তা‘আলা বলেন:<br />
<br />
 (أَكَانَ لِلنَّاسِ عَجَبًا أَنْ أَوْحَيْنَآ إِلٰي رَجُلٍ مِّنْهُمْ أَنْ أَنْذِرِ النَّاسَ) <br />
<br />
“মানুষের জন্য এটা কি আশ্চর্যের বিষয় যে, আমি তাদেরই একজনের নিকট ওয়াহী প্রেরণ করেছি এ মর্মে যে, তুমি মানুষকে সতর্ক কর‎।” (সূরা ইউনুস ১০:২)<br />
<br />
অন্যত্র আল্লাহ তা‘আলা বলেন: <br />
<br />
(وَمَا مَنَعَ النَّاسَ أَنْ يُّؤْمِنُوْا إِذْ جَا۬ءَهُمُ الْهُدٰي إِلَّآ أَنْ قَالُوْآ أَبَعَثَ اللّٰهُ بَشَرًا رَّسُوْلًا)<br />
<br />
‘যখন তাদের নিকট আসে পথনির্দেশ তখন লোকেদেরকে ঈমান আনা হতে বিরত রাখে তাদের এ উক্তি, ‘আল্লাহ কি মানুষকে রাসূল করে পাঠিয়েছেন?’ (সূরা ইসরা ১৭:৯৪)<br />
<br />
অর্থাৎ আমাদের নাবীসহ সকল নাবীই মানুষ ছিলেন তারা কোন ফেরেশতা নন, নূরেরও তৈরি নন। <br />
<br />
আল্লাহ তা‘আলা বলেন: <br />
<br />
(وَمَآ اَرْسَلْنَا قَبْلَکَ مِنَ الْمُرْسَلِیْنَ اِلَّآ اِنَّھُمْ لَیَاْکُلُوْنَ الطَّعَامَ وَیَمْشُوْنَ فِی الْاَسْوَاقِﺚ وَجَعَلْنَا بَعْضَکُمْ لِبَعْضٍ فِتْنَةًﺚ اَتَصْبِرُوْنَﺆ وَکَانَ رَبُّکَ بَصِیْرًا) <br />
<br />
“তোমার পূর্বে আমি যে সকল রাসূল প্রেরণ করেছি তারা সকলেই তো আহার করত ও হাটে-বাজারে চলাফেরা করত। হে মানুষ! আমি তোমাদের পরস্পরকে পরীক্ষাস্বরূপ করেছি। তোমরা ধৈর্য ধারণ করবে কি? আর তোমার প্রতিপালক সমস্ত‎ কিছু দেখেন।” (সূরা ফুরকান ২৫:২০)<br />
<br />
নূহ (আঃ) ৯৫০ বছর দাওয়াতী কাজ করার পর যখন অধিকাংশ লোকেরাই তাঁকে মিথ্যা প্রতিপন্ন করল তখন আল্লাহ তা‘আলা নূহ (আঃ)-এর সাথে যারা ঈমান এনেছিল তাদের ব্যতীত সবাইকে ডুবিয়ে ধ্বংস করে দিলেন। এ সম্পর্কে আলোচনা আরো সামনের সূরাগুলোতে আসবে ইনশা আল্লাহ।<br />
<br />
<b> আয়াত হতে শিক্ষণীয় বিষয়: </b><br />
<br />
১. নাবীদের দাওয়াতী মূলমন্ত্র তাওহীদ।<br />
২. মূর্তিপূজার সূচনা হয় নূহ (আঃ)-এর যুগ থেকে।<br />
৩. সকল নাবীগণই ছিলেন স্বীয় সম্প্রদায় থেকে প্রেরিত একজন পুরুষ। কেউ-ই নূরের তৈরি ফেরেশতা নন।<br />
৪. নাবীদের অবাধ্যতার পরিণতি ভয়াবহ।<br />
</div></div></div></div><div class="panel panel-default"><div class="panel-heading" role="tab" id="heading_7_59_3"><h4 class="panel-title"><a role="button" data-toggle="collapse" data-parent="#accordion" href="#collapse_7_59_3" aria-expanded="true" aria-controls="collapse_7_59_3"><i class="more-less fa fa-plus"></i>আহসানুল বায়ান</a></h4></div><div id="collapse_7_59_3" class="panel-collapse collapse" role="tabpanel" aria-labelledby="heading_7_59_3"><div class="panel-body"><div class="tafseer_content"><p>অবশ্যই আমি নূহকে তার সম্প্রদায়ের নিকট পাঠিয়েছিলাম এবং সে বলেছিল, ‘হে আমার সম্প্রদায়! তোমরা (কেবল) আল্লাহর উপাসনা কর, তিনি ব্যতীত তোমাদের অন্য কোন (সত্যিকার) উপাস্য নেই। আমি তোমাদের জন্য মহাদিনের শাস্তির আশংকা করছি।’</p></div></div></div></div><div class="panel panel-default"><div class="panel-heading" role="tab" id="heading_7_59_4"><h4 class="panel-title"><a role="button" data-toggle="collapse" data-parent="#accordion" href="#collapse_7_59_4" aria-expanded="true" aria-controls="collapse_7_59_4"><i class="more-less fa fa-plus"></i>আল-বায়ান ফাউন্ডেশন</a></h4></div><div id="collapse_7_59_4" class="panel-collapse collapse" role="tabpanel" aria-labelledby="heading_7_59_4"><div class="panel-body"><div class="tafseer_content"><p>আমি তো নূহকে তার কওমের নিকট প্রেরণ করেছি। অতঃপর সে বলেছে, ‘হে আমার কওম, তোমরা আল্লাহর ইবাদাত কর। তিনি ছাড়া তোমাদের কোন (সত্য) ইলাহ নেই। নিশ্চয় আমি তোমাদের মহাদিনের আযাবের ভয় করছি’।</p></div></div></div></div><div class="panel panel-default"><div class="panel-heading" role="tab" id="heading_7_59_5"><h4 class="panel-title"><a role="button" data-toggle="collapse" data-parent="#accordion" href="#collapse_7_59_5" aria-expanded="true" aria-controls="collapse_7_59_5"><i class="more-less fa fa-plus"></i>মুহিউদ্দীন খান</a></h4></div><div id="collapse_7_59_5" class="panel-collapse collapse" role="tabpanel" aria-labelledby="heading_7_59_5"><div class="panel-body"><div class="tafseer_content"><p>নিশ্চয় আমি নূহকে তার সম্প্রদায়ের প্রতি পাঠিয়েছি। সে বললঃ হে আমার সম্প্রদায়, তোমরা আল্লাহর এবাদত কর। তিনি ব্যতীত তোমাদের কোন উপাস্য নেই। আমি তোমাদের জন্যে একটি মহাদিবসের শাস্তির আশঙ্কা করি।</p></div></div></div></div><div class="panel panel-default"><div class="panel-heading" role="tab" id="heading_7_59_6"><h4 class="panel-title"><a role="button" data-toggle="collapse" data-parent="#accordion" href="#collapse_7_59_6" aria-expanded="true" aria-controls="collapse_7_59_6"><i class="more-less fa fa-plus"></i>জহুরুল হক</a></h4></div><div id="collapse_7_59_6" class="panel-collapse collapse" role="tabpanel" aria-labelledby="heading_7_59_6"><div class="panel-body"><div class="tafseer_content"><p>আমরা অবশ্যই নূহকে পাঠিয়েছিলাম তাঁর সম্প্রদায়ের কাছে। তিনি তখন বলেছিলেন -- ''হে আমার সম্প্রদায়! আল্লাহ্‌র উপাসনা করো, তিনি ছাড়া তোমাদের অন্য উপাস্য নেই। নিঃসন্দেহ আমি তোমাদের জন্য আশংকা করছি এক ভয়ংকর দিনের শাস্তি।’’</p></div></div></div></div></div>