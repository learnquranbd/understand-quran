<div class="surah-name">সূরা : আন নাবা</div><div class="line">(১):তারা পরস্পরে কি বিষয়ে জিজ্ঞাসাবাদ করছে?<br />(২):মহা সংবাদ সম্পর্কে,<br />(৩):যে সম্পর্কে তারা মতানৈক্য করে।<br />(৪):না, সত্ত্বরই তারা জানতে পারবে,<br />(৫):অতঃপর না, সত্বর তারা জানতে পারবে।<br />(৬):আমি কি করিনি ভূমিকে বিছানা<br />(৭):এবং পর্বতমালাকে পেরেক?<br />(৮):আমি তোমাদেরকে জোড়া জোড়া সৃষ্টি করেছি,<br />(৯):তোমাদের নিদ্রাকে করেছি ক্লান্তি দূরকারী,<br />(১০):রাত্রিকে করেছি আবরণ।<br />(১১):দিনকে করেছি জীবিকা অর্জনের সময়,<br />(১২):নির্মান করেছি তোমাদের মাথার উপর মজবুত সপ্ত-আকাশ।<br />(১৩):এবং একটি উজ্জ্বল প্রদীপ সৃষ্টি করেছি।<br />(১৪):আমি জলধর মেঘমালা থেকে প্রচুর বৃষ্টিপাত করি,<br />(১৫):যাতে তদ্দ্বারা উৎপন্ন করি শস্য, উদ্ভিদ।<br />(১৬):ও পাতাঘন উদ্যান।<br />(১৭):নিশ্চয় বিচার দিবস নির্ধারিত রয়েছে।<br />(১৮):যেদিন শিংগায় ফুঁক দেয়া হবে, তখন তোমরা দলে দলে সমাগত হবে।<br />(১৯):আকাশ বিদীর্ণ হয়ে; তাতে বহু দরজা সৃষ্টি হবে।<br />(২০):এবং পর্বতমালা চালিত হয়ে মরীচিকা হয়ে যাবে।<br />(২১):নিশ্চয় জাহান্নাম প্রতীক্ষায় থাকবে,<br />(২২):সীমালংঘনকারীদের আশ্রয়স্থলরূপে।<br />(২৩):তারা তথায় শতাব্দীর পর শতাব্দী অবস্থান করবে।<br />(২৪):তথায় তারা কোন শীতল এবং পানীয় আস্বাদন করবে না;<br />(২৫):কিন্তু ফুটন্ত পানি ও পূঁজ পাবে।<br />(২৬):পরিপূর্ণ প্রতিফল হিসেবে।<br />(২৭):নিশ্চয় তারা হিসাব-নিকাশ আশা করত না।<br />(২৮):এবং আমার আয়াতসমূহে পুরোপুরি মিথ্যারোপ করত।<br />(২৯):আমি সবকিছুই লিপিবদ্ধ করে সংরক্ষিত করেছি।<br />(৩০):অতএব, তোমরা আস্বাদন কর, আমি কেবল তোমাদের শাস্তিই বৃদ্ধি করব।<br />(৩১):পরহেযগারদের জন্যে রয়েছে সাফল্য।<br />(৩২):উদ্যান, আঙ্গুর,<br />(৩৩):সমবয়স্কা, পূর্ণযৌবনা তরুণী।<br />(৩৪):এবং পূর্ণ পানপাত্র।<br />(৩৫):তারা তথায় অসার ও মিথ্যা বাক্য শুনবে না।<br />(৩৬):এটা আপনার পালনকর্তার তরফ থেকে যথোচিত দান,<br />(৩৭):যিনি নভোমন্ডল, ভূমন্ডল ও এতদুভয়ের মধ্যবর্তী সবকিছুর পালনকর্তা, দয়াময়, কেউ তাঁর সাথে কথার অধিকারী হবে না।<br />(৩৮):যেদিন রূহ ও ফেরেশতাগণ সারিবদ্ধভাবে দাঁড়াবে। দয়াময় আল্লাহ যাকে অনুমতি দিবেন, সে ব্যতিত কেউ কথা বলতে পারবে না এবং সে সত্যকথা বলবে।<br />(৩৯):এই দিবস সত্য। অতঃপর যার ইচ্ছা, সে তার পালনকর্তার কাছে ঠিকানা তৈরী করুক।<br />(৪০):আমি তোমাদেরকে আসন্ন শাস্তি সম্পর্কে সতর্ক করলাম, যেদিন মানুষ প্রত্যেক্ষ করবে যা সে সামনে প্রেরণ করেছে এবং কাফের বলবেঃ হায়, আফসোস-আমি যদি মাটি হয়ে যেতাম।<br /></div>