<div class="surah-name">সূরা : আত মুত্বাফ্‌ফিফীন</div><div class="line">(১):যারা মাপে কম করে, তাদের জন্যে দুর্ভোগ,<br />(২):যারা লোকের কাছ থেকে যখন মেপে নেয়, তখন পূর্ণ মাত্রায় নেয়<br />(৩):এবং যখন লোকদেরকে মেপে দেয় কিংবা ওজন করে দেয়, তখন কম করে দেয়।<br />(৪):তারা কি চিন্তা করে না যে, তারা পুনরুত্থিত হবে।<br />(৫):সেই মহাদিবসে,<br />(৬):যেদিন মানুষ দাঁড়াবে বিশ্ব পালনকর্তার সামনে।<br />(৭):এটা কিছুতেই উচিত নয়, নিশ্চয় পাপাচারীদের আমলনামা সিজ্জীনে আছে।<br />(৮):আপনি জানেন, সিজ্জীন কি?<br />(৯):এটা লিপিবদ্ধ খাতা।<br />(১০):সেদিন দুর্ভোগ মিথ্যারোপকারীদের,<br />(১১):যারা প্রতিফল দিবসকে মিথ্যারোপ করে।<br />(১২):প্রত্যেক সীমালংঘনকারী পাপিষ্ঠই কেবল একে মিথ্যারোপ করে।<br />(১৩):তার কাছে আমার আয়াতসমূহ পাঠ করা হলে সে বলে, পুরাকালের উপকথা।<br />(১৪):কখনও না, বরং তারা যা করে, তাই তাদের হৃদয় মরিচা ধরিয়ে দিয়েছে।<br />(১৫):কখনও না, তারা সেদিন তাদের পালনকর্তার থেকে পর্দার অন্তরালে থাকবে।<br />(১৬):অতঃপর তারা জাহান্নামে প্রবেশ করবে।<br />(১৭):এরপর বলা হবে, একেই তো তোমরা মিথ্যারোপ করতে।<br />(১৮):কখনও না, নিশ্চয় সৎলোকদের আমলনামা আছে ইল্লিয়্যীনে।<br />(১৯):আপনি জানেন ইল্লিয়্যীন কি?<br />(২০):এটা লিপিবদ্ধ খাতা।<br />(২১):আল্লাহর নৈকট্যপ্রাপ্ত ফেরেশতাগণ একে প্রত্যক্ষ করে।<br />(২২):নিশ্চয় সৎলোকগণ থাকবে পরম আরামে,<br />(২৩):সিংহাসনে বসে অবলোকন করবে।<br />(২৪):আপনি তাদের মুখমন্ডলে স্বাচ্ছন্দ্যের সজীবতা দেখতে পাবেন।<br />(২৫):তাদেরকে মোহর করা বিশুদ্ধ পানীয় পান করানো হবে।<br />(২৬):তার মোহর হবে কস্তুরী। এ বিষয়ে প্রতিযোগীদের প্রতিযোগিতা করা উচিত।<br />(২৭):তার মিশ্রণ হবে তসনীমের পানি।<br />(২৮):এটা একটা ঝরণা, যার পানি পান করবে নৈকট্যশীলগণ।<br />(২৯):যারা অপরাধী, তারা বিশ্বাসীদেরকে উপহাস করত।<br />(৩০):এবং তারা যখন তাদের কাছ দিয়ে গমন করত তখন পরস্পরে চোখ টিপে ইশারা করত।<br />(৩১):তারা যখন তাদের পরিবার-পরিজনের কাছে ফিরত, তখনও হাসাহাসি করে ফিরত।<br />(৩২):আর যখন তারা বিশ্বাসীদেরকে দেখত, তখন বলত, নিশ্চয় এরা বিভ্রান্ত।<br />(৩৩):অথচ তারা বিশ্বাসীদের তত্ত্বাবধায়করূপে প্রেরিত হয়নি।<br />(৩৪):আজ যারা বিশ্বাসী, তারা কাফেরদেরকে উপহাস করছে।<br />(৩৫):সিংহাসনে বসে, তাদেরকে অবলোকন করছে,<br />(৩৬):কাফেররা যা করত, তার প্রতিফল পেয়েছে তো?<br /></div>