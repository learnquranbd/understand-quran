<div class="surah-name">সূরা : আল-ক্বিয়ামাহ</div><div class="line">(১):আমি শপথ করি কেয়ামত দিবসের,<br />(২):আরও শপথ করি সেই মনের, যে নিজেকে ধিক্কার দেয়-<br />(৩):মানুষ কি মনে করে যে আমি তার অস্থিসমূহ একত্রিত করব না?<br />(৪):পরন্ত আমি তার অংগুলিগুলো পর্যন্ত সঠিকভাবে সন্নিবেশিত করতে সক্ষম।<br />(৫):বরং মানুষ তার ভবিষ্যত জীবনেও ধৃষ্টতা করতে চায়<br />(৬):সে প্রশ্ন করে-কেয়ামত দিবস কবে?<br />(৭):যখন দৃষ্টি চমকে যাবে,<br />(৮):চন্দ্র জ্যোতিহীন হয়ে যাবে।<br />(৯):এবং সূর্য ও চন্দ্রকে একত্রিত করা হবে-<br />(১০):সে দিন মানুষ বলবেঃ পলায়নের জায়গা কোথায় ?<br />(১১):না কোথাও আশ্রয়স্থল নেই।<br />(১২):আপনার পালনকর্তার কাছেই সেদিন ঠাঁই হবে।<br />(১৩):সেদিন মানুষকে অবহিত করা হবে সে যা সামনে প্রেরণ করেছে ও পশ্চাতে ছেড়ে দিয়েছে।<br />(১৪):বরং মানুষ নিজেই তার নিজের সম্পর্কে চক্ষুমান।<br />(১৫):যদিও সে তার অজুহাত পেশ করতে চাইবে।<br />(১৬):তাড়াতাড়ি শিখে নেয়ার জন্যে আপনি দ্রুত ওহী আবৃত্তি করবেন না।<br />(১৭):এর সংরক্ষণ ও পাঠ আমারই দায়িত্ব।<br />(১৮):অতঃপর আমি যখন তা পাঠ করি, তখন আপনি সেই পাঠের অনুসরণ করুন।<br />(১৯):এরপর বিশদ বর্ণনা আমারই দায়িত্ব।<br />(২০):কখনও না, বরং তোমরা পার্থিব জীবনকে ভালবাস<br />(২১):এবং পরকালকে উপেক্ষা কর।<br />(২২):সেদিন অনেক মুখমন্ডল উজ্জ্বল হবে।<br />(২৩):তারা তার পালনকর্তার দিকে তাকিয়ে থাকবে।<br />(২৪):আর অনেক মুখমন্ডল সেদিন উদাস হয়ে পড়বে।<br />(২৫):তারা ধারণা করবে যে, তাদের সাথে কোমর-ভাঙ্গা আচরণ করা হবে।<br />(২৬):কখনও না, যখন প্রাণ কন্ঠাগত হবে।<br />(২৭):এবং বলা হবে, কে ঝাড়বে<br />(২৮):এবং সে মনে করবে যে, বিদায়ের ক্ষণ এসে গেছে।<br />(২৯):এবং গোছা গোছার সাথে জড়িত হয়ে যাবে।<br />(৩০):সেদিন, আপনার পালনকর্তার নিকট সবকিছু নীত হবে।<br />(৩১):সে বিশ্বাস করেনি এবং নামায পড়েনি;<br />(৩২):পরন্ত মিথ্যারোপ করেছে ও পৃষ্ঠ প্রদর্শন করেছে।<br />(৩৩):অতঃপর সে দম্ভভরে পরিবার-পরিজনের নিকট ফিরে গিয়েছে।<br />(৩৪):তোমার দুর্ভোগের উপর দুর্ভোগ।<br />(৩৫):অতঃপর, তোমার দুর্ভোগের উপর দূর্ভোগ।<br />(৩৬):মানুষ কি মনে করে যে, তাকে এমনি ছেড়ে দেয়া হবে?<br />(৩৭):সে কি স্খলিত বীর্য ছিল না?<br />(৩৮):অতঃপর সে ছিল রক্তপিন্ড, অতঃপর আল্লাহ তাকে সৃষ্টি করেছেন এবং সুবিন্যস্ত করেছেন।<br />(৩৯):অতঃপর তা থেকে সৃষ্টি করেছেন যুগল নর ও নারী।<br />(৪০):তবুও কি সেই আল্লাহ মৃতদেরকে জীবিত করতে সক্ষম নন?<br /></div>