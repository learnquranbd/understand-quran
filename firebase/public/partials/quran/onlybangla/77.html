<div class="surah-name">সূরা : আল-মুরসালাত</div><div class="line">(১):কল্যাণের জন্যে প্রেরিত বায়ুর শপথ,<br />(২):সজোরে প্রবাহিত ঝটিকার শপথ,<br />(৩):মেঘবিস্তৃতকারী বায়ুর শপথ<br />(৪):মেঘপুঞ্জ বিতরণকারী বায়ুর শপথ এবং<br />(৫):ওহী নিয়ে অবতরণকারী ফেরেশতাগণের শপথ-<br />(৬):ওযর-আপত্তির অবকাশ না রাখার জন্যে অথবা সতর্ক করার জন্যে।<br />(৭):নিশ্চয়ই তোমাদেরকে প্রদত্ত ওয়াদা বাস্তবায়িত হবে।<br />(৮):অতঃপর যখন নক্ষত্রসমুহ নির্বাপিত হবে,<br />(৯):যখন আকাশ ছিদ্রযুক্ত হবে,<br />(১০):যখন পর্বতমালাকে উড়িয়ে দেয়া হবে এবং<br />(১১):যখন রসূলগণের একত্রিত হওয়ার সময় নিরূপিত হবে,<br />(১২):এসব বিষয় কোন দিবসের জন্যে স্থগিত রাখা হয়েছে?<br />(১৩):বিচার দিবসের জন্য।<br />(১৪):আপনি জানেন বিচার দিবস কি?<br />(১৫):সেদিন মিথ্যারোপকারীদের দুর্ভোগ হবে।<br />(১৬):আমি কি পূর্ববর্তীদেরকে ধ্বংস করিনি?<br />(১৭):অতঃপর তাদের পশ্চাতে প্রেরণ করব পরবর্তীদেরকে।<br />(১৮):অপরাধীদের সাথে আমি এরূপই করে থাকি।<br />(১৯):সেদিন মিথ্যারোপকারীদের দুর্ভোগ হবে।<br />(২০):আমি কি তোমাদেরকে তুচ্ছ পানি থেকে সৃষ্টি করিনি?<br />(২১):অতঃপর আমি তা রেখেছি এক সংরক্ষিত আধারে,<br />(২২):এক নির্দিষ্টকাল পর্যন্ত,<br />(২৩):অতঃপর আমি পরিমিত আকারে সৃষ্টি করেছি, আমি কত সক্ষম স্রষ্টা?<br />(২৪):সেদিন মিথ্যারোপকারীদের দুর্ভোগ হবে।<br />(২৫):আমি কি পৃথিবীকে সৃষ্টি করিনি ধারণকারিণীরূপে,<br />(২৬):জীবিত ও মৃতদেরকে?<br />(২৭):আমি তাতে স্থাপন করেছি মজবুত সুউচ্চ পর্বতমালা এবং পান করিয়েছি তোমাদেরকে তৃষ্ণা নিবারণকারী সুপেয় পানি।<br />(২৮):সেদিন মিথ্যারোপকারীদের দুর্ভোগ হবে।<br />(২৯):চল তোমরা তারই দিকে, যাকে তোমরা মিথ্যা বলতে।<br />(৩০):চল তোমরা তিন কুন্ডলীবিশিষ্ট ছায়ার দিকে,<br />(৩১):যে ছায়া সুনিবিড় নয় এবং অগ্নির উত্তাপ থেকে রক্ষা করে না।<br />(৩২):এটা অট্টালিকা সদৃশ বৃহৎ স্ফুলিংগ নিক্ষেপ করবে।<br />(৩৩):যেন সে পীতবর্ণ উষ্ট্রশ্রেণী।<br />(৩৪):সেদিন মিথ্যারোপকারীদের দুর্ভোগ হবে।<br />(৩৫):এটা এমন দিন, যেদিন কেউ কথা বলবে না।<br />(৩৬):এবং কাউকে তওবা করার অনুমতি দেয়া হবে না।<br />(৩৭):সেদিন মিথ্যারোপকারীদের দুর্ভোগ হবে।<br />(৩৮):এটা বিচার দিবস, আমি তোমাদেরকে এবং তোমাদের পূর্ববর্তীদেরকে একত্রিত করেছি।<br />(৩৯):অতএব, তোমাদের কোন অপকৌশল থাকলে তা প্রয়োগ কর আমার কাছে।<br />(৪০):সেদিন মিথ্যারোপকারীদের দুর্ভোগ হবে।<br />(৪১):নিশ্চয় খোদাভীরুরা থাকবে ছায়ায় এবং প্রস্রবণসমূহে-<br />(৪২):এবং তাদের বাঞ্ছিত ফল-মূলের মধ্যে।<br />(৪৩):বলা হবেঃ তোমরা যা করতে তার বিনিময়ে তৃপ্তির সাথে পানাহার কর।<br />(৪৪):এভাবেই আমি সৎকর্মশীলদেরকে পুরস্কৃত করে থাকি।<br />(৪৫):সেদিন মিথ্যারোপকারীদের দুর্ভোগ হবে।<br />(৪৬):কাফেরগণ, তোমরা কিছুদিন খেয়ে নাও এবং ভোগ করে নাও। তোমরা তো অপরাধী।<br />(৪৭):সেদিন মিথ্যারোপকারীদের দুর্ভোগ হবে।<br />(৪৮):যখন তাদেরকে বলা হয়, নত হও, তখন তারা নত হয় না।<br />(৪৯):সেদিন মিথ্যারোপকারীদের দুর্ভোগ হবে।<br />(৫০):এখন কোন কথায় তারা এরপর বিশ্বাস স্থাপন করবে?<br /></div>