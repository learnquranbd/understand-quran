<div class="surah-name">সূরা : আল-হাক্কাহ</div><div class="line">(১):সুনিশ্চিত বিষয়।<br />(২):সুনিশ্চিত বিষয় কি?<br />(৩):আপনি কি কিছু জানেন, সেই সুনিশ্চিত বিষয় কি?<br />(৪):আদ ও সামুদ গোত্র মহাপ্রলয়কে মিথ্যা বলেছিল।<br />(৫):অতঃপর সমুদ গোত্রকে ধ্বংস করা হয়েছিল এক প্রলয়ংকর বিপর্যয় দ্বারা।<br />(৬):এবং আদ গোত্রকে ধ্বংস করা হয়েছিল এক প্রচন্ড ঝঞ্জাবায়ূ,<br />(৭):যা তিনি প্রবাহিত করেছিলেন তাদের উপর সাত রাত্রি ও আট দিবস পর্যন্ত অবিরাম। আপনি তাদেরকে দেখতেন যে, তারা অসার খর্জুর কান্ডের ন্যায় ভূপাতিত হয়ে রয়েছে।<br />(৮):আপনি তাদের কোন অস্তিত্ব দেখতে পান কি?<br />(৯):ফেরাউন, তাঁর পূর্ববর্তীরা এবং উল্টে যাওয়া বস্তিবাসীরা গুরুতর পাপ করেছিল।<br />(১০):তারা তাদের পালনকর্তার রসূলকে অমান্য করেছিল। ফলে তিনি তাদেরকে কঠোরহস্তে পাকড়াও করলেন।<br />(১১):যখন জলোচ্ছ্বাস হয়েছিল, তখন আমি তোমাদেরকে চলন্ত নৌযানে আরোহণ করিয়েছিলাম।<br />(১২):যাতে এ ঘটনা তোমাদের জন্যে স্মৃতির বিষয় এবং কান এটাকে উপদেশ গ্রহণের উপযোগী রূপে গ্রহণ করে।<br />(১৩):যখন শিংগায় ফুৎকার দেয়া হবে-একটি মাত্র ফুৎকার<br />(১৪):এবং পৃথিবী ও পর্বতমালা উত্তোলিত হবে ও চুর্ণ-বিচুর্ণ করে দেয়া হবে,<br />(১৫):সেদিন কেয়ামত সংঘটিত হবে।<br />(১৬):সেদিন আকাশ বিদীর্ণ হবে ও বিক্ষিপ্ত হবে।<br />(১৭):এবং ফেরেশতাগণ আকাশের প্রান্তদেশে থাকবে ও আট জন ফেরেশতা আপনার পালনকর্তার আরশকে তাদের উর্ধ্বে বহন করবে।<br />(১৮):সেদিন তোমাদেরকে উপস্থিত করা হবে। তোমাদের কোন কিছু গোপন থাকবে না।<br />(১৯):অতঃপর যার আমলনামা ডান হাতে দেয়া হবে, সে বলবেঃ নাও, তোমরাও আমলনামা পড়ে দেখ।<br />(২০):আমি জানতাম যে, আমাকে হিসাবের সম্মুখীন হতে হবে।<br />(২১):অতঃপর সে সুখী জীবন-যাপন করবে,<br />(২২):সুউচ্চ জান্নাতে।<br />(২৩):তার ফলসমূহ অবনমিত থাকবে।<br />(২৪):বিগত দিনে তোমরা যা প্রেরণ করেছিলে, তার প্রতিদানে তোমরা খাও এবং পান কর তৃপ্তি সহকারে।<br />(২৫):যার আমলনামা তার বাম হাতে দেয়া হবে, সে বলবেঃ হায় আমায় যদি আমার আমল নামা না দেয়া হতো।<br />(২৬):আমি যদি না জানতাম আমার হিসাব!<br />(২৭):হায়, আমার মৃত্যুই যদি শেষ হত।<br />(২৮):আমার ধন-সম্পদ আমার কোন উপকারে আসল না।<br />(২৯):আমার ক্ষমতাও বরবাদ হয়ে গেল।<br />(৩০):ফেরেশতাদেরকে বলা হবেঃ ধর একে গলায় বেড়ি পড়িয়ে দাও,<br />(৩১):অতঃপর নিক্ষেপ কর জাহান্নামে।<br />(৩২):অতঃপর তাকে শৃঙ্খলিত কর সত্তর গজ দীর্ঘ এক শিকলে।<br />(৩৩):নিশ্চয় সে মহান আল্লাহতে বিশ্বাসী ছিল না।<br />(৩৪):এবং মিসকীনকে আহার্য দিতে উৎসাহিত করত না।<br />(৩৫):অতএব, আজকের দিন এখানে তার কোন সুহূদ নাই।<br />(৩৬):এবং কোন খাদ্য নাই, ক্ষত-নিঃসৃত পুঁজ ব্যতীত।<br />(৩৭):গোনাহগার ব্যতীত কেউ এটা খাবে না।<br />(৩৮):তোমরা যা দেখ, আমি তার শপথ করছি।<br />(৩৯):এবং যা তোমরা দেখ না, তার-<br />(৪০):নিশ্চয়ই এই কোরআন একজন সম্মানিত রসূলের আনীত।<br />(৪১):এবং এটা কোন কবির কালাম নয়; তোমরা কমই বিশ্বাস কর।<br />(৪২):এবং এটা কোন অতীন্দ্রিয়বাদীর কথা নয়; তোমরা কমই অনুধাবন কর।<br />(৪৩):এটা বিশ্বপালনকর্তার কাছ থেকে অবতীর্ণ।<br />(৪৪):সে যদি আমার নামে কোন কথা রচনা করত,<br />(৪৫):তবে আমি তার দক্ষিণ হস্ত ধরে ফেলতাম,<br />(৪৬):অতঃপর কেটে দিতাম তার গ্রীবা।<br />(৪৭):তোমাদের কেউ তাকে রক্ষা করতে পারতে না।<br />(৪৮):এটা খোদাভীরুদের জন্যে অবশ্যই একটি উপদেশ।<br />(৪৯):আমি জানি যে, তোমাদের মধ্যে কেউ কেউ মিথ্যারোপ করবে।<br />(৫০):নিশ্চয় এটা কাফেরদের জন্যে অনুতাপের কারণ।<br />(৫১):নিশ্চয় এটা নিশ্চিত সত্য।<br />(৫২):অতএব, আপনি আপনার মহান পালনকর্তার নামের পবিত্রতা বর্ননা করুন।<br /></div>