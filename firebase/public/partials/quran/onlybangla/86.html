<div class="surah-name">সূরা : আত-তারিক্ব</div><div class="line">(১):শপথ আকাশের এবং রাত্রিতে আগমনকারীর।<br />(২):আপনি জানেন, যে রাত্রিতে আসে সেটা কি?<br />(৩):সেটা এক উজ্জ্বল নক্ষত্র।<br />(৪):প্রত্যেকের উপর একজন তত্ত্বাবধায়ক রয়েছে।<br />(৫):অতএব, মানুষের দেখা উচিত কি বস্তু থেকে সে সৃজিত হয়েছে।<br />(৬):সে সৃজিত হয়েছে সবেগে স্খলিত পানি থেকে।<br />(৭):এটা নির্গত হয় মেরুদন্ড ও বক্ষপাজরের মধ্য থেকে।<br />(৮):নিশ্চয় তিনি তাকে ফিরিয়ে নিতে সক্ষম।<br />(৯):যেদিন গোপন বিষয়াদি পরীক্ষিত হবে,<br />(১০):সেদিন তার কোন শক্তি থাকবে না এবং সাহায্যকারীও থাকবে না।<br />(১১):শপথ চক্রশীল আকাশের<br />(১২):এবং বিদারনশীল পৃথিবীর<br />(১৩):নিশ্চয় কোরআন সত্য-মিথ্যার ফয়সালা।<br />(১৪):এবং এটা উপহাস নয়।<br />(১৫):তারা ভীষণ চক্রান্ত করে,<br />(১৬):আর আমিও কৌশল করি।<br />(১৭):অতএব, কাফেরদেরকে অবকাশ দিন, তাদেরকে অবকাশ দিন, কিছু দিনের জন্যে।<br /></div>