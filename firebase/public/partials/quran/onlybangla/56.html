<div class="surah-name">সূরা : আল-ওয়াকিয়াহ</div><div class="line">(১):যখন কিয়ামতের ঘটনা ঘটবে,<br />(২):যার বাস্তবতায় কোন সংশয় নেই।<br />(৩):এটা নীচু করে দেবে, সমুন্নত করে দেবে।<br />(৪):যখন প্রবলভাবে প্রকম্পিত হবে পৃথিবী।<br />(৫):এবং পর্বতমালা ভেঙ্গে চুরমার হয়ে যাবে।<br />(৬):অতঃপর তা হয়ে যাবে উৎক্ষিপ্ত ধূলিকণা।<br />(৭):এবং তোমরা তিনভাবে বিভক্ত হয়ে পড়বে।<br />(৮):যারা ডান দিকে, কত ভাগ্যবান তারা।<br />(৯):এবং যারা বামদিকে, কত হতভাগা তারা।<br />(১০):অগ্রবর্তীগণ তো অগ্রবর্তীই।<br />(১১):তারাই নৈকট্যশীল,<br />(১২):অবদানের উদ্যানসমূহে,<br />(১৩):তারা একদল পূর্ববর্তীদের মধ্য থেকে।<br />(১৪):এবং অল্পসংখ্যক পরবর্তীদের মধ্যে থেকে।<br />(১৫):স্বর্ণ খচিত সিংহাসন।<br />(১৬):তারা তাতে হেলান দিয়ে বসবে পরস্পর মুখোমুখি হয়ে।<br />(১৭):তাদের কাছে ঘোরাফেরা করবে চির কিশোরেরা।<br />(১৮):পানপাত্র কুঁজা ও খাঁটি সূরাপূর্ণ পেয়ালা হাতে নিয়ে,<br />(১৯):যা পান করলে তাদের শিরঃপীড়া হবে না এবং বিকারগ্রস্ত ও হবে না।<br />(২০):আর তাদের পছন্দমত ফল-মুল নিয়ে,<br />(২১):এবং রুচিমত পাখীর মাংস নিয়ে।<br />(২২):তথায় থাকবে আনতনয়না হুরগণ,<br />(২৩):আবরণে রক্ষিত মোতির ন্যায়,<br />(২৪):তারা যা কিছু করত, তার পুরস্কারস্বরূপ।<br />(২৫):তারা তথায় অবান্তর ও কোন খারাপ কথা শুনবে না।<br />(২৬):কিন্তু শুনবে সালাম আর সালাম।<br />(২৭):যারা ডান দিকে থাকবে, তারা কত ভাগ্যবান।<br />(২৮):তারা থাকবে কাঁটাবিহীন বদরিকা বৃক্ষে।<br />(২৯):এবং কাঁদি কাঁদি কলায়,<br />(৩০):এবং দীর্ঘ ছায়ায়।<br />(৩১):এবং প্রবাহিত পানিতে,<br />(৩২):ও প্রচুর ফল-মূলে,<br />(৩৩):যা শেষ হবার নয় এবং নিষিদ্ধ ও নয়,<br />(৩৪):আর থাকবে সমুন্নত শয্যায়।<br />(৩৫):আমি জান্নাতী রমণীগণকে বিশেষরূপে সৃষ্টি করেছি।<br />(৩৬):অতঃপর তাদেরকে করেছি চিরকুমারী।<br />(৩৭):কামিনী, সমবয়স্কা।<br />(৩৮):ডান দিকের লোকদের জন্যে।<br />(৩৯):তাদের একদল হবে পূর্ববর্তীদের মধ্য থেকে।<br />(৪০):এবং একদল পরবর্তীদের মধ্য থেকে।<br />(৪১):বামপার্শ্বস্থ লোক, কত না হতভাগা তারা।<br />(৪২):তারা থাকবে প্রখর বাষ্পে এবং উত্তপ্ত পানিতে,<br />(৪৩):এবং ধুম্রকুঞ্জের ছায়ায়।<br />(৪৪):যা শীতল নয় এবং আরামদায়কও নয়।<br />(৪৫):তারা ইতিপূর্বে স্বাচ্ছন্দ্যশীল ছিল।<br />(৪৬):তারা সদাসর্বদা ঘোরতর পাপকর্মে ডুবে থাকত।<br />(৪৭):তারা বলতঃ আমরা যখন মরে অস্থি ও মৃত্তিকায় পরিণত হয়ে যাব, তখনও কি পুনরুত্থিত হব?<br />(৪৮):এবং আমাদের পূর্বপুরুষগণও!<br />(৪৯):বলুনঃ পূর্ববর্তী ও পরবর্তীগণ,<br />(৫০):সবাই একত্রিত হবে এক নির্দিষ্ট দিনের নির্দিষ্ট সময়ে।<br />(৫১):অতঃপর হে পথভ্রষ্ট, মিথ্যারোপকারীগণ।<br />(৫২):তোমরা অবশ্যই ভক্ষণ করবে যাক্কুম বৃক্ষ থেকে,<br />(৫৩):অতঃপর তা দ্বারা উদর পূর্ণ করবে,<br />(৫৪):অতঃপর তার উপর পান করবে উত্তপ্ত পানি।<br />(৫৫):পান করবে পিপাসিত উটের ন্যায়।<br />(৫৬):কেয়ামতের দিন এটাই হবে তাদের আপ্যায়ন।<br />(৫৭):আমি সৃষ্টি করেছি তোমাদেরকে। অতঃপর কেন তোমরা তা সত্য বলে বিশ্বাস কর না।<br />(৫৮):তোমরা কি ভেবে দেখেছ, তোমাদের বীর্যপাত সম্পর্কে।<br />(৫৯):তোমরা তাকে সৃষ্টি কর, না আমি সৃষ্টি করি?<br />(৬০):আমি তোমাদের মৃত্যুকাল নির্ধারিত করেছি এবং আমি অক্ষম নই।<br />(৬১):এ ব্যাপারে যে, তোমাদের পরিবর্তে তোমাদের মত লোককে নিয়ে আসি এবং তোমাদেরকে এমন করে দেই, যা তোমরা জান না।<br />(৬২):তোমরা অবগত হয়েছ প্রথম সৃষ্টি সম্পর্কে, তবে তোমরা অনুধাবন কর না কেন?<br />(৬৩):তোমরা যে বীজ বপন কর, সে সম্পর্কে ভেবে দেখেছ কি?<br />(৬৪):তোমরা তাকে উৎপন্ন কর, না আমি উৎপন্নকারী ?<br />(৬৫):আমি ইচ্ছা করলে তাকে খড়কুটা করে দিতে পারি, অতঃপর হয়ে যাবে তোমরা বিস্ময়াবিষ্ট।<br />(৬৬):বলবেঃ আমরা তো ঋণের চাপে পড়ে গেলাম;<br />(৬৭):বরং আমরা হূত সর্বস্ব হয়ে পড়লাম।<br />(৬৮):তোমরা যে পানি পান কর, সে সম্পর্কে ভেবে দেখেছ কি?<br />(৬৯):তোমরা তা মেঘ থেকে নামিয়ে আন, না আমি বর্ষন করি?<br />(৭০):আমি ইচ্ছা করলে তাকে লোনা করে দিতে পারি, অতঃপর তোমরা কেন কৃতজ্ঞতা প্রকাশ কর না?<br />(৭১):তোমরা যে অগ্নি প্রজ্জ্বলিত কর, সে সম্পর্কে ভেবে দেখেছ কি?<br />(৭২):তোমরা কি এর বৃক্ষ সৃষ্টি করেছ, না আমি সৃষ্টি করেছি ?<br />(৭৩):আমি সেই বৃক্ষকে করেছি স্মরণিকা এবং মরুবাসীদের জন্য সামগ্রী।<br />(৭৪):অতএব, আপনি আপনার মহান পালনকর্তার নামে পবিত্রতা ঘোষণা করুন।<br />(৭৫):অতএব, আমি তারকারাজির অস্তাচলের শপথ করছি,<br />(৭৬):নিশ্চয় এটা এক মহা শপথ-যদি তোমরা জানতে।<br />(৭৭):নিশ্চয় এটা সম্মানিত কোরআন,<br />(৭৮):যা আছে এক গোপন কিতাবে,<br />(৭৯):যারা পাক-পবিত্র, তারা ব্যতীত অন্য কেউ একে স্পর্শ করবে না।<br />(৮০):এটা বিশ্ব-পালনকর্তার পক্ষ থেকে অবতীর্ণ।<br />(৮১):তবুও কি তোমরা এই বাণীর প্রতি শৈথিল্য পদর্শন করবে?<br />(৮২):এবং একে মিথ্যা বলাকেই তোমরা তোমাদের ভূমিকায় পরিণত করবে?<br />(৮৩):অতঃপর যখন কারও প্রাণ কন্ঠাগত হয়।<br />(৮৪):এবং তোমরা তাকিয়ে থাক,<br />(৮৫):তখন আমি তোমাদের অপেক্ষা তার অধিক নিকটে থাকি; কিন্তু তোমরা দেখ না।<br />(৮৬):যদি তোমাদের হিসাব-কিতাব না হওয়াই ঠিক হয়,<br />(৮৭):তবে তোমরা এই আত্মাকে ফিরাও না কেন, যদি তোমরা সত্যবাদী হও ?<br />(৮৮):যদি সে নৈকট্যশীলদের একজন হয়;<br />(৮৯):তবে তার জন্যে আছে সুখ, উত্তম রিযিক এবং নেয়ামতে ভরা উদ্যান।<br />(৯০):আর যদি সে ডান পার্শ্বস্থদের একজন হয়,<br />(৯১):তবে তাকে বলা হবেঃ তোমার জন্যে ডানপার্শ্বসস্থদের পক্ষ থেকে সালাম।<br />(৯২):আর যদি সে পথভ্রষ্ট মিথ্যারোপকারীদের একজন হয়,<br />(৯৩):তবে তার আপ্যায়ন হবে উত্তপ্ত পানি দ্বারা।<br />(৯৪):এবং সে নিক্ষিপ্ত হবে অগ্নিতে।<br />(৯৫):এটা ধ্রুব সত্য।<br />(৯৬):অতএব, আপনি আপনার মহান পালনকর্তার নামে পবিত্রতা ঘোষণা করুন।<br /></div>